ทำไมต้องแก้ปัญหา (WHY)
----------------------

อาสาสมัครสาธารณสุขประจำหมู่บ้าน (อสม.) คือเสาหลักที่เชื่อมโยงประชาชนกับระบบสาธารณสุข แต่โจทย์ทางสุขภาพของประเทศไทยในปัจจุบันมีความซับซ้อนมากขึ้น เช่น สังคมสูงวัยและโรคเรื้อรัง ทำให้ อสม. ระบบเดิมไม่สามารถรับมือได้อย่างเต็มที่

โครงสร้าง อสม. ปัจจุบันยังขาดความพร้อมต่อการรับมือความท้าทายด้านสุขภาพของคนไทยใน 2 ด้านหลัก

**1.  ทักษะไม่สอดคล้องกับโจทย์สุขภาพที่ซับซ้อน:** อสม. ประมาณร้อยละ 40 อยู่ในวัยผู้สูงอายุ และมีสัดส่วนเกินครึ่งที่สำเร็จการศึกษาระดับประถมศึกษาถึงมัธยมศึกษาตอนต้น ในขณะที่โจทย์สุขภาพชุมชนใหม่ ๆ ต้องการความรู้ ทักษะ และเวลาปฏิบัติงานที่เพิ่มขึ้น เช่น การดูแลพัฒนาการแม่และเด็ก, การส่งเสริมสุขภาพจิต, การฟื้นฟูสมรรถภาพผู้ป่วยติดเตียง, การป้องกันโรคในกลุ่มแรงงานต่างด้าว, และการรับมือภัยพิบัติสาธารณสุข

**2.  ความจำเป็นในการสร้างความเป็นมืออาชีพ:** เพื่อให้ชุมชนมีกำลังคนที่มีศักยภาพพอในการรับมือกับโจทย์สุขภาพข้างต้น จึงจำเป็นที่ระบบสาธารณสุขต้องปรับรูปแบบการเพิ่มพูนความรู้ ทักษะ รูปแบบการปฏิบัติงาน และระบบค่าตอบแทนที่เป็นมืออาชีพ มีประสิทธิภาพ และเป็นธรรมมากขึ้น

เราจะทำอะไร (WHAT)
------------------

พรรคประชาชนจะปฏิรูประบบ อสม. เป็น **"แนวหน้าสุขภาพ"** ที่มีประสิทธิภาพและมีค่าตอบแทนที่เหมาะสม ใช้งบประมาณรวม 11,000 ล้านบาทต่อปี โดยมีมาตรการหลัก 2 ส่วน:

*   **ปรับภารกิจ อสม.** ให้โฟกัสงาน 3 ด้านที่ตอบโจทย์ปัญหาสุขภาพในพื้นที่ 
    
    *   **การสร้างเสริมสุขภาพด้วยดิจิทัล:** ใช้เทคโนโลยีดิจิทัลและอุปกรณ์ตรวจวัดสุขภาพในการสร้างเสริมสุขภาพ คัดกรองโรค และเชื่อมต่อบริการการแพทย์ทางไกล (Telemedicine)
        
    *   **การสร้างเสริมสุขภาพและป้องกันโรค:** เน้นการป้องกันโรคติดต่อและโรคไม่ติดต่อเรื้อรัง (NCDs) ตามบริบทของชุมชน
        
    *   **การป้องกันและรับมือภัยพิบัติ:** เตรียมพร้อมรับมือน้ำท่วม โรคระบาด หรือเหตุฉุกเฉินด้านสาธารณสุขในพื้นที่
        
    *   โดย อสม. ทุกคนจะได้รับการอบรมฟื้นฟูทักษะและประเมินสมรรถนะทุก 3 ปี
        
*   **ยกระดับ "อสม.ขั้นเชี่ยวชาญ":** ยกระดับ อสม. จำนวน **100,000 คน** ให้เป็น อสม.ขั้นเชี่ยวชาญ หรือแนวหน้าสุขภาพ ที่ได้รับค่าตอบแทนเพิ่มเติมจนมีรายได้เพียงพอ (ประมาณ 8,000 - 10,000 บาท/เดือน) โดยมีสาขาความเชี่ยวชาญที่ตอบโจทย์เร่งด่วน
    *   **สร้างเสริมสุขภาพอนามัยแม่และเด็ก**
        *   จำนวนเป้าหมาย: 20,000 คน
        *   ภารกิจหลัก: ดูแลเป็นเพื่อนแม่ตั้งแต่ตั้งครรภ์ คลอด จนกระทั่งเด็กอายุ 6 ขวบ เพื่อให้เด็กไทยมีพัฒนาการสมวัย
    *   **สร้างเสริมสุขภาพจิต**
        *   จำนวนเป้าหมาย: 40,000 คน
        *   ภารกิจหลัก: เป็น "เพื่อนใจ" สมาชิกในชุมชน คัดกรองซึมเศร้า ลดความเสี่ยงการฆ่าตัวตาย/ยาเสพติด ลดการตีตราผู้ป่วย
    *   **สร้างเสริมและสนับสนุนงานฟื้นฟูสมรรถภาพทางการแพทย์**
        *   จำนวนเป้าหมาย: 30,000 คน
        *   ภารกิจหลัก: ช่วยนักกายภาพบำบัดดูแลผู้สูงอายุและผู้ป่วยติดเตียง ปรับสภาพบ้าน ช่วยเหลือคนพิการ ป้องกันภาวะเปราะบางและพิการในชุมชน
    *   **สร้างเสริมสุขภาวะทางเพศ**
        *   จำนวนเป้าหมาย: 2,000 คน
        *   ภารกิจหลัก: ให้คำปรึกษาเรื่องท้องไม่พร้อมและป้องกันโรคติดต่อทางเพศสัมพันธ์ในโรงเรียน สถานที่ทำงาน และชุมชน
    *   **สร้างเสริมสุขภาพและป้องกันโรคในพื้นที่แรงงานเพื่อนบ้าน**  
        *   จำนวนเป้าหมาย: 8,000 คน
        *   ภารกิจหลัก: ให้คำแนะนำตรวจสุขภาพ/วัคซีน ช่วยสื่อสารและแปลภาษา ป้องกันโรคระบาด แนะนำสิทธิเข้าถึงบริการสุขภาพ

ทำอย่างไรให้สำเร็จ (HOW)
------------------------

เพื่อจะปฏิรูประบบ อสม. เป็น "แนวหน้าสุขภาพ" พรรคประชาชนจะดำเนินการ 

**1\. จัดตั้งคณะทำงานและระเบียบรองรับ:** จัดตั้งคณะทำงานร่วมระหว่างกรมสนับสนุนบริการสุขภาพ, กองทุนสุขภาพ และกระทรวงมหาดไทย เพื่อออก ระเบียบรองรับสถานะ ค่าตอบแทน และภารกิจใหม่ ของ อสม. และแนวหน้าสุขภาพ

**2\. กำหนดมาตรฐานการฝึกอบรมและประเมิน:**

*   จัดทำทีมวิทยากรประจำหลักสูตร
    
*   จัดทำระบบสอบขึ้นทะเบียน อสม.พื้นฐาน และ อสม.เชี่ยวชาญ พร้อมระบบ **ต่ออายุทุก 3 ปี** เพื่อประกันคุณภาพ
    
*   จัดงบประมาณฝึกทักษะ 2,300 ล้านบาท เพื่อ**พัฒนาศักยภาพและประเมินสมรรถนะ** อสม. และแนวหน้าสุขภาพทุกคน
    

**3\. ระบบค่าตอบแทนแบบ Pay for Performance:**

*   ปรับระบบค่าตอบแทนแนวหน้าสุขภาพให้มีลักษณะ **จ่ายตามภาระงานจริง** (Pay for Performance) โดยหน่วยบริการสุขภาพและท้องถิ่นร่วมวัดและประเมินผล
    
*   รายได้เฉลี่ย 8,000 - 10,000 บาท/เดือน ที่มาของค่าตอบแทนจะมาจากการทำสัญญาระหว่างแนวหน้าสุขภาพกับหน่วยบริการสุขภาพปฐมภูมิโดยใช้เงินจากกองทุนสุขภาพท้องถิ่น (กปท.) หรือกองทุนฟื้นฟู งบประมาณ 9,700 ล้านบาท/ปี มีระเบียบรองรับชัดเจนที่จัดทำขึ้นร่วมกันระหว่างสำนักงานหลักประกันสุขภาพแห่งชาติ (สปสช.) กระทรวงมหาดไทย และกระทรวงสาธารณสุข
    

**4\. สร้างระบบสนับสนุนการทำงาน:** อสม. และแนวหน้าสุขภาพจะทำงาน**เชื่อมโยงกับหน่วยบริการปฐมภูมิ** มีพี่เลี้ยง คู่มือการทำงาน สวัสดิการประกันความเสี่ยง ระเบียบคุ้มครองทางกฎหมาย **ระบบข้อมูลดิจิทัล** เพื่อให้ อสม. และแนวหน้าสุขภาพปฏิบัติหน้าที่ได้อย่างมั่นใจและมีประสิทธิภาพ

![](https://election69.peoplesparty.or.th/images/logos/logo-main.svg)