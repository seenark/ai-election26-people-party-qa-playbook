ทำไมต้องแก้ปัญหา (WHY)
----------------------

**1\. ภัยคุกคามชายแดนซับซ้อนขึ้น แต่โครงสร้างไทยยังแยกส่วน**: ปัจจุบันภารกิจชายแดนไทยกระจายตัวอยู่ภายใต้ความรับผิดชอบของหลายหน่วยงาน การไม่มี "หน่วยงานหลักเพียงหนึ่งเดียว" (Single Lead Agency) ทำให้การประสานงานล่าช้า เกิดช่องว่างทางกฎหมาย และไม่สามารถตอบสนองต่อสถานการณ์ที่เปลี่ยนแปลงอย่างรวดเร็วได้อย่างมีประสิทธิภาพ 

**2\. การสร้างดุลยภาพระหว่าง "ความมั่นคง" และ "การค้าชายแดน"**: ที่ผ่านมานโยบายชายแดนมักถูกมองแยกกันระหว่างมิติความมั่นคงและเศรษฐกิจ หากคุมเข้มเกินไป การค้าชายแดนที่มีมูลค่านับล้านล้านบาทต่อปีจะสะดุด แต่หากผ่อนปรนเกินไป กลุ่มมิจฉาชีพจะใช้เป็นช่องทางลักลอบค้ายาเสพติดและค้ามนุษย์ จึงต้องวางทั้งสองเรื่องนี้ไว้บนโต๊ะเดียวกันเพื่อให้เกิดการตัดสินใจที่สมดุล

**3\. มาตรฐานสากลที่โลกก้าวไปข้างหน้า**: หลายประเทศชั้นนำได้ปฏิรูปโครงสร้างเพื่อรับมืออาชญากรรมข้ามแดนอย่างเบ็ดเสร็จ เช่น สหรัฐฯ (รวมหน่วยศุลกากรและตรวจคนเข้าเมืองไว้ใต้ กระทรวงความมั่นคงแห่งมาตุภูมิ), มาเลเซีย (จัดตั้ง หน่วยงานประสานงานชายแดนมาเลเซีย หรือ MCBA) ที่รวมศูนย์อำนาจไว้ที่หน่วยงานเดียว หากไทยไม่ปรับปรุงโครงสร้างจะเสียเปรียบและล้าหลังกว่ามาตรฐานภูมิภาคในการจัดการภัยคุกคามสมัยใหม่

เราจะทำอะไร (WHAT)
------------------

เราเสนอการจัดตั้ง One Border Command ภายใต้กระทรวงมหาดไทย โดยแบ่งโครงสร้างเป็น 2 หน่วยงานหลัก เพื่อแยกบทบาท "งานปราบปราม" และ "งานบริการ"

#### หน่วยงานหลักที่หนึ่ง หน่วยบัญชาการพิทักษ์ชายแดนไทย (Thai Border Guard Command - TBGC)

*   **บทบาทหลัก**: เป็นหน่วยงานบังคับใช้กฎหมายชายแดนแบบเบ็ดเสร็จ
    
*   **ลักษณะองค์กร**: เป็น "พลเรือนในเครื่องแบบ" ที่มีทักษะกึ่งทหาร-กึ่งตำรวจ มีอำนาจหน้าที่ตามกฎหมายเทียบเท่าเจ้าพนักงานศุลกากร (ปราบปราม), ตม. (สืบสวน) และตำรวจตระเวนชายแดน
    
*   **การรวมกำลังพล** (รับโอนภารกิจจาก 6 กลุ่มหลัก):
    

1.  ตำรวจตระเวนชายแดน (ตชด.)
    
2.  สำนักงานตรวจคนเข้าเมือง (ตม.): เฉพาะด้านการสืบสวนและบังคับใช้กฎหมาย
    
3.  กรมศุลกากร: เฉพาะงานด่านศุลกากรและปราบปรามลักลอบ
    
4.  หน่วยเรือรักษาความสงบเรียบร้อยตามลำน้ำโขง (นรข.): 
    
5.  ทหารพรานตามแนวชายแดน
    
6.  กองอำนวยการรักษาความมั่นคงภายในราชอาณาจักร (กอ.รมน.)
    

*   เพื่อให้การบริหารจัดการชายแดนมีประสิทธิภาพสูงสุด TBGC จะแบ่งการทำงานออกเป็น 3 ชั้น ที่สอดประสานกัน ประกอบด้วย
    

1\. **ชั้นหน้า (Frontline): หน่วยปฏิบัติการแนวหน้า**

*   **ภารกิจ**: ลาดตระเวน ตั้งด่าน สกัดกั้นการทำผิดตามชายแดนทั้งทางบกและทางน้ำ
    
*   **เครื่องมือ**: ใช้เทคโนโลยี เช่น กล้องวงจรปิด, เซนเซอร์, โดรน และหน่วยเคลื่อนที่เร็ว
    

2\. **ชั้นกลาง (Intelligence): หน่วยข่าวกรองและชี้เป้า**

*   **ภารกิจ**: วิเคราะห์ภัยคุกคาม ระบุเส้นทางลักลอบ และติดตามบุคคลเป้าหมาย
    
*   **เครื่องมือ**: บูรณาการข้อมูลร่วมกับ กองทัพ, ป.ป.ส., ตำรวจ และองค์กรระหว่างประเทศหรือประเทศเพื่อนบ้าน
    

3. **ชั้นใน (Interior): หน่วยสืบสวนและบังคับใช้กฎหมาย**

*   **ภารกิจ**: ขยายผลสืบสวนและกวาดล้างเครือข่ายอาชญากรรมข้ามชาติสู่พื้นที่ตอนใน
    
*   **เครื่องมือ**: ใช้ข่าวกรองจากชั้นกลางนำทาง เพื่อปฏิบัติการร่วมกับ ตำรวจภูธร, DSI และ ปปง.
    

#### หน่วยงานหลักที่สอง สำนักงานการชายแดนไทย (Thai Border Authority)

*   **บทบาทหลัก**: หน่วยงานพลเรือนเน้น "งานบริการชายแดน" และ "งานปกครอง" 
    
*   **ลักษณะองค์กร**: ทำหน้าที่เป็นศูนย์บริการจุดเดียวเบ็ดเสร็จ (One-Stop Service) เพื่ออำนวยความสะดวกแก่ประชาชนและภาคธุรกิจ
    
*   **ภารกิจบริการหลัก**:
    

*   งานศุลกากร: พิธีการตรวจปล่อยสินค้าและจัดเก็บภาษีอากร
    
*   งานตรวจคนเข้าเมือง (เชิงบริหาร): ตรวจหนังสือเดินทาง ประทับตรา และบริการด้านวีซ่า
    
*   งานใบอนุญาตผ่านแดน: ประสานงานกักกันพืช/สัตว์ และตรวจสอบสินค้าควบคุมร่วมกับหน่วยงานเฉพาะทาง
    

*   **การเปลี่ยนแปลงสำคัญ**: ย้ายงานบริการทั้งหมดจากกรมศุลกากรและ สตม. มาอยู่ภายใต้กระทรวงมหาดไทย เพื่อแยกขาดจากงานปราบปรามของ TBGC ลดความซ้ำซ้อนและเพิ่มความรวดเร็ว
    

การเข้ามาของ One Border Command จะทำให้บทบาทของหน่วยงานเดิมเปลี่ยนไปในทิศทางที่ชัดเจนขึ้นดังนี้:

*   **กองทัพ**:
    

*   ถอนกำลังจากภารกิจชายแดนในสถานการณ์ปกติ เพื่อกลับไปเน้นภารกิจหลักคือการเตรียมพร้อมรบและป้องกันประเทศ
    
*   สนับสนุน TBGC ในด้านข่าวกรอง ยุทโธปกรณ์ และการฝึกอบรม โดยจะกลับมาเป็นหน่วยนำเฉพาะในภาวะสงครามหรือสถานการณ์รุนแรงตามกฎหมายความมั่นคงเท่านั้น
    

*   **สำนักงานตำรวจแห่งชาติ**:
    

*   ส่งมอบภารกิจ ตชด. และ ตม. (เฉพาะส่วนชายแดน) ให้หน่วยงานใหม่
    
*   เน้นบทบาทตำรวจท้องที่และงานสอบสวนคดีทั่วไปในจังหวัดชายแดน โดยประสานงานใกล้ชิดกับ TBGC ในการรับส่งมอบคดีและปฏิบัติการร่วม
    

*   **ฝ่ายปกครองและท้องถิ่น**:
    

*   ผู้ว่าราชการจังหวัดชายแดนทำหน้าที่เป็น "ตัวกลาง" เชื่อมโยง TBGC และ Thai Border Authority เข้ากับบริบทของพื้นที่ ผ่านกลไกคณะกรรมการความมั่นคงชายแดนระดับจังหวัด
    

*   **หน่วยงานเฉพาะทางอื่น ๆ (เช่น ป.ป.ส., กต., สาธารณสุข, เกษตรฯ)**:
    

*   เปลี่ยนจากการทำงานแบบแยกส่วน มาทำงานบน "แพลตฟอร์มข้อมูลร่วม" และขับเคลื่อนผ่านกลไกคณะกรรมการนโยบายชายแดนระดับชาติ เพื่อให้การตัดสินใจเป็นไปในทิศทางเดียวกัน
    

ทำอย่างไรให้สำเร็จ (HOW)
------------------------

การดำเนินการแบ่งเป็น 3 ระยะ

#### ระยะสั้น (6–12 เดือน): วางฐานกฎหมายและแผนเปลี่ยนผ่าน

*   **กลไกขับเคลื่อน**: ตั้ง คณะกรรมการปฏิรูปการบริหารจัดการชายแดนแห่งชาติ โดยมีรองนายกฯ หรือ รมว.มหาดไทย เป็นประธาน ร่วมกับตัวแทนจากทุกหน่วยงานที่เกี่ยวข้อง (ตำรวจ, ทหาร, ศุลกากร, ตม., กอ.รมน.)
    
*   **จัดทำแผนแม่บท**: กำหนดอัตรากำลังของ TBGC และ Thai Border Authority แผนการโอนย้ายทรัพยากร (ด่าน, อาคาร, ยานพาหนะ) งบประมาณ และระบบฐานข้อมูลไอทีร่วมกัน
    
*   **ปฏิรูปกฎหมายชุดใหญ่**: ร่าง พ.ร.บ. จัดตั้งสำนักงานบริหารจัดการชายแดนแห่งชาติ (กำหนด TBGC และ Thai Border Authority อยู่ใต้กระทรวงมหาดไทย) พร้อมแก้ไขกฎหมายที่ทับซ้อน เช่น พ.ร.บ. คนเข้าเมือง, พ.ร.บ. ศุลกากร และระเบียบ กอ.รมน. เพื่อแบ่งเขตอำนาจให้ชัดเจน
    
*   **การสื่อสารองค์กร**: รับฟังความคิดเห็นและสร้างความเข้าใจกับเจ้าหน้าที่ที่จะต้องโอนย้าย เรื่องสิทธิประโยชน์ ความก้าวหน้าในสายอาชีพ
    

#### ระยะกลาง (1–3 ปี): ตั้งองค์กร ย้ายบุคลากร และพื้นที่นำร่อง

*   **จัดตั้งหน่วยงานจริง**: ตั้งศูนย์บัญชาการ One Border Command ภายใต้กระทรวงมหาดไทย และแต่งตั้งผู้บัญชาการหน่วยงาน TBGC และ Thai Border Authority อย่างเป็นทางการ 
    
*   **โอนย้ายบุคลากรแบบเป็นขั้นตอน**: ทยอยโอนกำลังพลจาก ตชด., ตม., ศุลกากร, นรข. และทหารพราน โดย รักษาสิทธิประโยชน์/เงินเดือนเดิม และให้ทางเลือกแก่เจ้าหน้าที่ในการโอนย้าย
    
*   **สร้างวัฒนธรรมใหม่**: จัดหลักสูตรฝึกอบรมร่วมเพื่อหลอมรวมทักษะ "ทหาร-ตำรวจ-พลเรือน" ให้เป็นหนึ่งเดียว เน้นยุทธวิธี ข่าวกรอง และงานบริการด่านแบบสากล
    
*   **พื้นที่นำร่อง**: ทดลองใช้ระบบ “ด่านเดียว–บัญชาการเดียว–ฐานข้อมูลเดียว” ในจุดยุทธศาสตร์ เช่น แม่สอด (ตาก), อรัญประเทศ (สระแก้ว) และสามเหลี่ยมทองคำ (เชียงราย) เพื่อเก็บบทเรียนมาปรับปรุงระบบ ก่อนขยายผลทั่วประเทศ
    

#### ระยะยาว (3–5 ปีขึ้นไป): ขยายผลทั่วประเทศและสร้างความยั่งยืน

*   **ครอบคลุมทุกจุดผ่านแดน**: ใช้โครงสร้าง TBGC และ Thai Border Authority ในทุกด่านถาวร ท่าเรือ และสนามบินระหว่างประเทศทั่วไทย โดยกองทัพถอนตัวไปเป็นหน่วยสนับสนุนยามปกติ เหลือบทบาทสนับสนุนและในยามวิกฤตตามกฎหมาย
    
*   **บูรณาการระดับสากล**: ปรับปรุง MOU และสนธิสัญญาชายแดนกับประเทศเพื่อนบ้านให้สอดรับกับโครงสร้างใหม่ และร่วมมือในกรอบอาเซียนเพื่อปราบปรามอาชญากรรมลุ่มน้ำโขง
    
*   **ประเมินและปรับปรุง**: ใช้ดัชนีชี้วัด (KPI) เช่น ลดจำนวนการลักลอบ, ลดเวลารอคิวที่ด่าน และความพึงพอใจของภาคธุรกิจ เพื่อปรับปรุงกฎหมายและโครงสร้างให้ยืดหยุ่นไม่แข็งตัว
    
*   **นโยบายที่อยู่รอดทุกรัฐบาล**: ผลักดัน One Border Command เข้าสู่ยุทธศาสตร์ความมั่นคงระยะยาว และให้รัฐสภามีบทบาทกำกับดูแล เพื่อป้องกันการเปลี่ยนแปลงทางการเมืองที่ส่งผลกระทบต่อการปฏิรูป
    

![](https://election69.peoplesparty.or.th/images/logos/logo-main.svg)