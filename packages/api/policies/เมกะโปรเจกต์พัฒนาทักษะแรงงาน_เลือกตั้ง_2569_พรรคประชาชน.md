ทำไมต้องแก้ปัญหา (WHY)
----------------------

1.  **วิกฤตทักษะพื้นฐาน:** รายงานจากธนาคารโลกและ กสศ. ชี้ว่า แรงงานไทยกว่า 74% มีทักษะดิจิทัลต่ำกว่าเกณฑ์ และ 65% มีทักษะการรู้หนังสือขั้นพื้นฐาน (เช่น การปฏิบัติตามฉลากยา) ต่ำกว่าเกณฑ์ ส่งผลต่อค่าเสียโอกาสทางเศรษฐกิจคิดเป็น 20% ของ GDP
    
2.  **การลงทุนที่น้อยและกระจัดกระจาย:** รัฐไทยจัดสรรงบประมาณให้โครงการฝึกทักษะเพียงปีละประมาณ 3,000-10,000 ล้านบาท ซึ่งน้อยกว่างบซ่อมถนนหลายเท่า อีกทั้งหน่วยงานยังต่างคนต่างทำ ขาดแผนแม่บทที่เชื่อมโยงกัน
    
3.  **หลักสูตรไม่ตอบโจทย์ตลาด:** การอบรมส่วนใหญ่เน้นวัดผลที่ "จำนวนผู้เข้าเรียน" มากกว่า "การได้งานหรือรายได้ที่เพิ่มขึ้น" ขณะที่โครงการยกระดับทักษะของรัฐถูกออกแบบโดยไม่เชื่อมโยงกับความต้องการของภาคเอกชนทั้งผู้ว่าจ้างและแรงงาน
    

เราจะทำอะไร (WHAT)
------------------

เราจะริเริ่ม “เมกะโปรเจกต์” โดยการเพิ่มปริมาณและเปลี่ยนวิธีการ” ในการยกระดับทักษะกำลังคนให้สอดคล้องกับความต้องการของตลาดและผู้เรียน ตามแนวทางต่อไปนี้

**1\. ออกแบบ “ระบบกลาง”** เพื่อบูรณาการงบประมาณและโครงการของทุกหน่วยงานรัฐเกี่ยวกับการยกระดับทักษะกำลังคน โดยยึดหลักการ 5 ข้อต่อไปนี้

*   **แผนแม่บทเดียว (single master plan):** กำหนดเป้าหมายกำลังคนรายอุตสาหกรรมและทักษะที่จำเป็นในการยกระดับ ใช้กำกับการทำงานของทุกหน่วยงานภาครัฐ 
    
*   **บัญชีการเรียนรู้ส่วนบุคคล (individual learning account):** สร้างบัญชีการเรียนรู้ให้ประชาชนทุกคนในระบบกลาง เพื่อใช้ในการเข้าถึงบริการฝึกทักษะที่รัฐสนับสนุน
    
*   **การฝึกที่ตอบสนองตลาด (demand-driven training):** ใช้กลไกตลาดเพื่อรับประกันว่าทุกโครงการฝึกอบรมทักษะมีที่มาจากความต้องการและการตัดสินใจของผู้ว่าจ้าง และ/หรือ แรงงาน ไม่ใช่จากรัฐที่คิดแทนตลาด
    
*   **รัฐในฐานะผู้กำกับมาตรฐาน-ส่งเสริม (state as regulator & facilitator)** ทำหน้าที่ประสาน กำหนดกติกา ส่งเสริม เชื่อมต่อทุกภาคส่วน และประกันคุณภาพ ไม่ใช่รัฐในฐานะผู้ดำเนินการฝึกอบรมเอง
    
*   **ผลลัพธ์ที่ต้องประเมินได้ทางเศรษฐกิจ (outcome-oriented):** กำหนดตัวชี้วัดที่อิงกับผลลัพธ์ทางเศรษฐกิจ (เช่น รายได้ การจ้างงาน) ไม่ใช่ผลผลิตในการดำเนินการ (เช่น จำนวนผู้เข้าอบรม)
    

**2\. ขับเคลื่อนผ่าน 3 โครงการหลัก** แบ่งตามประเภททักษะ:

**โครงการที่ 1 คูปองฝึกทักษะพื้นฐาน**

*   กลุ่มเป้าหมาย: แรงงาน เจ้าของธุรกิจ (เน้นรายบุคคล)
    
*   ทักษะเป้าหมาย: ทักษะทางสังคมและดิจิทัล (Soft Skills & Digital) เช่น การสื่อสารภาษาอังกฤษ การใช้เครื่องมือดิจิทัลเพื่อธุรกิจ
    
*   รูปแบบการอุดหนุน: แจกคูปองรายบุคคลเพื่อใช้กับคอร์สที่ร่วมโครงการ โดยแบ่งมูลค่าเป็น 2 ส่วน คือ ค่าเล่าเรียน และ ค่าเสียเวลา (ซึ่งจะชดเชยเป็นเงินสดให้หลังจากเรียนจบ)
    

**โครงการที่ 2 เครดิตฝึกทักษะเฉพาะ**

*   กลุ่มเป้าหมาย: นิติบุคคลหรือบริษัท โดยเฉพาะในกลุ่มอุตสาหกรรมเป้าหมาย
    
*   ทักษะเป้าหมาย: ทักษะอาชีพเฉพาะทาง (Hard Skills) เช่น การซ่อมมอเตอร์ไซค์ การประกอบรถยนต์ไฟฟ้า (EV)
    
*   รูปแบบการอุดหนุน: ให้เป็นเครดิตแก่บริษัท ซึ่งคำนวณมูลค่าจากจำนวนพนักงาน โดยบริษัทสามารถเลือกใช้ได้ 3 รูปแบบ:
    

1.  จัดฝึกอบรมภายในบริษัทเอง
    
2.  ส่งพนักงานไปฝึกอบรมกับหน่วยงานภายนอก
    
    (ทั้งกรณี 1 และ 2 ต้องเป็นหลักสูตรที่โครงการอนุมัติ)
    
3.  แปลงเครดิตเป็นคูปองให้พนักงานรายบุคคล (ตามรูปแบบของโครงการที่ 1)
    

**โครงการที่ 3 มาตรการฝึกทักษะสังคม**

*   กลุ่มเป้าหมาย: ประชาชนทั่วไป แบ่งตามช่วงวัยหรือกลุ่มที่สนใจ
    
*   ทักษะเป้าหมาย: ทักษะการใช้ชีวิตที่จำเป็นในปัจจุบัน เช่น การสังเกตสุขภาพจิต การเท่าทันข่าวปลอม ทักษะการเลี้ยงลูก
    
*   รูปแบบการอุดหนุน: รัฐจัดทำคอร์สฝึกอบรมและใช้ 2 มาตรการในการดึงคนเข้าร่วม:
    

*   มาตรการบังคับ: ผูกติดกับการรับสวัสดิการ (เช่น ต้องผ่านการอบรมเลี้ยงลูกก่อนจึงจะได้รับเงินอุดหนุนเด็กเล็ก)
    
*   มาตรการจูงใจ: ให้สิทธิประโยชน์ เช่น การลดหย่อนภาษี สำหรับผู้ที่เข้าร่วมอบรม
    

ทำอย่างไรให้สำเร็จ (HOW)
------------------------

**1\. แผนงบประมาณและการลงทุน** จัดสรรงบประมาณเพื่อสนับสนุน “เมกะโปรเจกต์” ในการยกระดับทักษะคน

*   **ระยะเริ่มต้น (ปี 0):** ปีงบประมาณ 2570 ประมาณ 2,000 ล้านบาท เพื่อพัฒนาแพลตฟอร์มกลางและโครงการนำร่อง (คูปองสำหรับรายบุคคล ใช้ได้เฉพาะคอร์สอบรมออนไลน์เท่านั้น)
    
*   **ระยะขยายผล (ปี 1):** ปีงบประมาณ 2571 ประมาณ 20,000 ล้านบาท แบ่งเป็น:
    

*   โครงการคูปองสำหรับรายบุคคล: 10,000 ล้านบาท นำร่องด้วยแรงงานอายุเกิน 40 ปี จำนวน 2 ล้านคน มูลค่าคูปอง 5,000 บาทต่อคน 
    
*   โครงการเครดิตรายบริษัท: 8,000 ล้านบาท นำร่องด้วยบริษัทในอุตสาหกรรมเป้าหมาย (เช่น ยานยนต์อนาคต เครื่องมือแพทย์) ครอบคลุมแรงงาน 4 แสนคน มูลค่าคูปอง 20,000 บาทต่อคน
    
*   โครงการมาตรการฝึกทักษะสังคม: 500 ล้านบาท
    
*   การบริหารจัดการโครงการ: 1,000 ล้านบาท 
    

*   **ระยะยาว (ปี 3-4):** ปีงบประมาณ 2573-2574 ขยายโครงการหากประสบความสำเร็จ เพิ่มงบประมาณสู่ 50,000 ล้านบาท 
    
*   **แหล่งที่มางบประมาณ:** มาจาก 2 ส่วน 
    

*   (1) งบประมาณแผ่นดิน จากการควบรวมโครงการฝึกทักษะเดิมและจากการอุดหนุนงบเพิ่มเติม 
    
*   (2) กองทุนพัฒนาฝีมือแรงงาน (รวมถึงเงินสมทบจากบริษัท)
    

*   อาจกำหนดจำนวนเงินให้บริษัทสมทบเข้ากองทุน แล้วบริษัทได้รับเครดิตฝึกทักษะกลับคืนเป็นสองเท่าของเงินสมทบ
    

*   หากทุกบริษัทสมทบเงินเข้ากองทุนตามอัตราเดิม คาดว่าอยู่ที่ 2,000-3,000 ล้านบาท/ปี 
    

**2\. กำหนดเจ้าภาพหลักของโครงการให้ชัดเจน** แบ่งบทบาทสนับสนุนให้หน่วยงานอื่น โดยไม่ซ้ำซ้อนและครอบคลุมทุกภารกิจ

*   คณะกรรมการยกระดับทักษะกำลังคน: ควรมีรองนายกฯ เป็นประธาน ประกอบด้วยตัวแทนรัฐ เอกชน และวิชาการ เพื่อวางทิศทางระดับนโยบาย
    
*   หน่วยงานเจ้าภาพหลัก: ทำหน้าที่เป็นเลขานุการและบริหารโครงการต่อเนื่อง อาจเป็นองค์กรมหาชนใหม่ หรือ องค์กรมหาชนเดิมที่มีการยกระดับภารกิจ (เช่น สถาบันคุณวุฒิวิชาชีพ สำนักงานบริหารและพัฒนาองค์ความรู้)
    
*   **หน่วยงานสนับสนุน** 
    

*   แบ่งบทบาทตามภารกิจ เช่น กำหนดให้กรมพัฒนาฝีมือแรงงานและกลไกของกรมระดับจังหวัด รับผิดชอบเรื่องการตรวจสอบการฝึกอบรมในระดับพื้นที่ให้เป็นไปตามมาตรฐาน หรือกำหนดให้ สอวช. รับผิดชอบเรื่องการวิเคราะห์แผนกำลังคนของประเทศ
    
*   แบ่งบทบาทตามรายอุตสาหกรรม เช่น DEPA ร่วมกับเอกชนในการคัดกรองคอร์สด้านดิจิทัล กรมการท่องเที่ยวร่วมกับเอกชนในการคัดกรองคอร์สด้านภาษาหรือการให้บริการการท่องเที่ยว
    

**3\. ผลักดันกฎหมายใหม่ เพื่อการขับเคลื่อนนโยบายอย่างมีประสิทธิภาพและยั่งยืน เช่น** 

*   กำหนดอำนาจหน้าที่ของคณะกรรมการและหน่วยงานต่างๆ ให้ชัดเจน ป้องกันนโยบายสะดุดเมื่อเปลี่ยนรัฐบาล
    
*   กำหนดให้โครงสร้างและแนวทางการทำงานมีความต่อเนื่อง แม้มีการเปลี่ยนแปลงรัฐบาล
    
*   เพิ่มประสิทธิภาพในการสร้างความร่วมมือระหว่างหน่วยงานรัฐ (เช่น การแลกเปลี่ยนข้อมูล การทำงานบนแผนงานเดียวกัน)
    
*   เพิ่มประสิทธิภาพในการบูรณาการงบประมาณและโครงการทั้งหมด (เนื่องจากหน่วยงานหลักใหม่ อาจเป็นหน่วยรับงบประมาณหลักสำหรับโครงการ ก่อนกระจายงบประมาณไปให้หน่วยสนับสนุนต่างๆ) 
    
*   กำหนดตัวชี้วัดและการประเมินผลร่วมกัน
    
*   กำหนดกลไกความร่วมมือกับเอกชนและสถาบันอุดมศึกษา
    
*   ออกหลักเกณฑ์ที่ใช้บังคับกับหน่วยงานทั้งหมดของรัฐได้ ในการกำกับมาตรฐานของโครงการยกระดับทักษะที่แต่ละหน่วยงานอาจทำเพิ่มขึ้นเอง
    

**4\. นำร่องทั้ง 3 โครงการในปีแรก ก่อนขยายผลตามความสำเร็จ**

*   โครงการ 1 (คูปองสำหรับบุคคล) = นำร่องกับแรงงาน 2 ล้านคน
    
*   โครงการ 2 (เครดิตสำหรับนิติบุคคล) = นำร่องกับ 1-2 อุตสาหกรรม
    
*   โครงการ 3 (มาตรการฝึกทักษะสังคม) = นำร่องกับ 1-2 ทักษะสังคม
    

![](https://election69.peoplesparty.or.th/images/logos/logo-main.svg)