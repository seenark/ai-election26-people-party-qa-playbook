ทำไมต้องแก้ปัญหา (Why)
----------------------

ศาสนาพุทธนับเป็นรากฐานสำคัญของสังคมไทย โดยมีประชากรที่นับถือศาสนาพุทธกว่า 94% หรือประมาณ 57 ล้านคน และยังถือเป็น 1 ใน 3 สถาบันหลักของชาติ รัฐธรรมนูญไทยได้บัญญัติให้รัฐต้องอุปถัมภ์และคุ้มครองพระพุทธศาสนา (ซึ่งในทางปฏิบัติหมายถึงนิกายเถรวาท) รวมถึงพระมหากษัตริย์ทรงเป็นพุทธมามกะ อย่างไรก็ตาม ท่ามกลางศรัทธาที่มั่งคง ปัญหาเรื่องการบริหารจัดการทรัพย์สินและความโปร่งใสในวัดยังคงเป็นประเด็นท้าทายที่ต้องได้รับการแก้ไข

สถานการณ์ปัจจุบันบ่งชี้ถึงความจำเป็นเร่งด่วนในการปฏิรูปโครงสร้างการบริหารจัดการวัด ด้วยเหตุผลสำคัญดังนี้:

*   **มูลค่าทางเศรษฐกิจมหาศาล**: จากผลสำรวจในปี 2561 พบว่าชาวพุทธบริจาคเงินเฉลี่ย 827 บาทต่อคนต่อปี เมื่อคำนวณตามสัดส่วนประชากร พบว่ามีเม็ดเงินหมุนเวียนจากการบริจาคเข้าสู่วัดสูงถึงประมาณ 54,000 ล้านบาทต่อปี
    
*   **การขยายตัวของศาสนสถาน**: ปัจจุบันมีวัดกระจายอยู่ทั่วประเทศกว่า 45,000 แห่ง วัดเหล่านี้มีความผูกพันกับวิถีชีวิตประชาชนตั้งแต่เกิดจนตาย บางแห่งพัฒนาเป็นแหล่งท่องเที่ยวที่สร้างรายได้มหาศาล ส่งผลให้จำนวนวัดเพิ่มขึ้นอย่างต่อเนื่อง
    
*   **โครงสร้างอำนาจแบบรวมศูนย์**:
    

*   ในทางกฎหมาย "วัด" มีสถานะเป็นนิติบุคคลตาม **ประมวลกฎหมายแพ่งและพาณิชย์** มาตรา 72 (2) และได้รับการยกเว้นภาษีเงินได้นิติบุคคล
    
*   **พระราชบัญญัติคณะสงฆ์** มาตรา 36 กำหนดให้ "เจ้าอาวาส" เป็นผู้มีอำนาจกระทำการแทนวัดในฐานะนิติบุคคลเพียงผู้เดียว
    
*   แม้บางวัดจะมี "ไวยาวัจกร" ช่วยดูแล แต่ตำแหน่งนี้มาจากการแต่งตั้งโดยเจ้าอาวาส ไม่มีกฎหมายบังคับให้ต้องมี และขาดระเบียบรองรับเรื่องคุณสมบัติหรือขอบเขตอำนาจที่ชัดเจน ทำให้ระบบตรวจสอบภายในขาดประสิทธิภาพ
    

*   **มาตรการปัจจุบันยังไม่สัมฤทธิ์ผล**: แม้จะมีการออกมติมหาเถรสมาคมในปี 2568 ได้แก่ **มติที่ 402/2568** เรื่องนโยบายการบริหารศาสนสมบัติ (ส่งเสริมระบบบัญชีและ e-donation) และ **มติที่ 495/2568** เรื่องแนวปฏิบัติการเปิดบัญชีเงินฝาก แต่ในทางปฏิบัติ สำนักงานพระพุทธศาสนาแห่งชาติ ยอมรับว่ายังมีปัญหาด้านประสิทธิภาพ ไม่สามารถผลักดันให้ทุกวัดเข้าสู่ระบบบริจาคอิเล็กทรอนิกส์ (e-donation) หรือจัดทำบัญชีตามมาตรฐานได้ครบถ้วน
    
*   **การจัดสรรงบประมาณที่ขาดเป้าหมายเชิงธรรมาภิบาล:** การสนับสนุนจากสำนักงานพระพุทธศาสนาแห่งชาติ มักมุ่งเน้นการปรับปรุงกายภาพ (สิ่งปลูกสร้าง) มากกว่าการสร้างระบบความโปร่งใส ซึ่งการจัดสรรงบประมาณลักษณะนี้มักเกิดข้อกังขาเรื่องความไม่ทั่วถึงและความเหมาะสม นำไปสู่ข่าวอื้อฉาวเกี่ยวกับเงินทอนวัดหรือการจัดการศาสนสมบัติที่ไม่โปร่งใส สร้างความเสียหายต่อศรัทธาของประชาชน
    

เราจะทำอะไร (What)
------------------

เพื่อสร้างธรรมาภิบาลให้เกิดขึ้นจริง พรรคประชาชนมีข้อเสนอดังนี้:

1.  **แยกอำนาจบริหารและการเงิน**: แก้ไขโครงสร้างให้ทุกวัดต้องมี "คณะกรรมการวัด" ทำหน้าที่บริหารจัดการศาสนสมบัติและทรัพย์สิน โดยกำหนดให้ "ไวยาวัจกร" เป็นผู้มีอำนาจกระทำการแทนวัดในฐานะนิติบุคคล (ในเรื่องทรัพย์สิน) แทนเจ้าอาวาส เพื่อให้พระภิกษุสามารถปฏิบัติกิจของสงฆ์และปกครองสงฆ์ได้อย่างเต็มที่โดยไม่ต้องกังวลเรื่องการบริหารเงิน
    
2.  **กำหนดมาตรฐานบุคลากร**: กำหนดคุณสมบัติของคณะกรรมการวัดและไวยาวัจกรให้ชัดเจน โดยเน้นที่มาที่หลากหลายและการมีส่วนร่วมจากชุมชนและท้องถิ่น จำนวนกรรมการต้องสอดคล้องกับขนาดของวัด
    
3.  **วางระบบฐานข้อมูลการเงินดิจิทัล (Digital Financial System):**
    

*   ผลักดันให้ทุกวัดเข้าสู่ระบบ **e-donation** อย่างสมบูรณ์และได้มาตรฐาน
    
*   สร้างระบบบัญชีมาตรฐานสำหรับวัด โดยรัฐอุดหนุนงบประมาณหรือเครื่องมือให้แก่วัดขนาดเล็กให้สามารถทำบัญชีได้
    
*   สร้างกลไก "พี่ช่วยน้อง" ให้วัดที่มีทรัพยากรเพียงพอช่วยเหลือวัดขนาดเล็กในด้านการทำบัญชี พร้อมทั้งวางระบบการตรวจสอบบัญชีที่มีประสิทธิภาพ
    

ทำอย่างไรให้สำเร็จ (How)
------------------------

การขับเคลื่อนนโยบายต้องอาศัยการแก้ไขกฎหมายและระเบียบในหลายระดับ ดังนี้:

1.  **การแก้ไขกฎหมายหลัก**: เสนอแก้ไข **พ.ร.บ. คณะสงฆ์** โดยเฉพาะมาตรา 31 (และมาตราที่เกี่ยวข้องกับอำนาจเจ้าอาวาส) เพื่อกระจายอำนาจการกระทำการแทนวัดในฐานะนิติบุคคลด้านทรัพย์สิน ไปสู่ไวยาวัจกรหรือคณะกรรมการวัด
    
2.  **การแก้ไขระเบียบระดับรอง**: ปรับปรุงกฎระเบียบที่เกี่ยวข้อง เช่น **ระเบียบกรมการศาสนา** ว่าด้วยการจ่ายเงินผลประโยชน์ของวัด พ.ศ. 2498 ให้สอดคล้องกับโครงสร้างใหม่
    
3.  **การประสานความร่วมมือกับองค์กรสงฆ์**: ปรึกษาหารือร่วมกับ มหาเถรสมาคม เพื่อเสนอแก้ไขกฎระเบียบภายในของคณะสงฆ์ ได้แก่:
    

*   **กฎมหาเถรสมาคม ฉบับที่ 18 (พ.ศ. 2536)** ว่าด้วยการแต่งตั้งถอดถอนไวยาวัจกร โดยระบุคำจำกัดความ คุณสมบัติ กระบวนการแต่งตั้ง และการถอดถอนให้รัดกุมและตรวจสอบได้
    
*   **ระเบียบมหาเถรสมาคม ว่าด้วยการจัดงานวัด พ.ศ. 2537** เพื่อให้การจัดหารายได้ของวัดมีความโปร่งใส
    

![](https://election69.peoplesparty.or.th/images/logos/logo-main.svg)