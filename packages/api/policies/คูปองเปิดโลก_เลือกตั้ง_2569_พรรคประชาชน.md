ทำไมต้องแก้ปัญหา (WHY)
----------------------

การเรียนรู้นอกห้องเรียนคือกุญแจสำคัญในการสร้างทักษะชีวิต แต่ปัจจุบันโอกาสเหล่านี้กลับกลายเป็นสิทธิพิเศษที่มีเพียงเด็กจากครอบครัวฐานะดีที่เข้าถึงได้

1.  **ความเหลื่อมล้ำของ "ต้นทุนการเรียนรู้"**: ครอบครัวรายได้น้อยต้องแบกรับค่าใช้จ่ายทางการศึกษาสูงถึง 20% ของรายได้ ทำให้แทบไม่เหลือเงินสำหรับการซื้อหนังสือ หรือพาบุตรหลานไปแหล่งเรียนรู้
    
2.  **แหล่งเรียนรู้กระจุกตัว**: เยาวชนไทยกว่า 40% ไม่เคยไปพิพิธภัณฑ์หรือหอศิลป์ โดยเฉพาะเด็กในต่างจังหวัดที่เผชิญกับข้อจำกัดทั้งด้านค่าเดินทางและระยะทาง เพราะแหล่งเรียนรู้ในประเทศไทยมีการกระจายตัวอย่างไม่ทั่วถึง กระจุกตัวในบางพื้นที่
    
3.  **ระบบการศึกษาที่ไม่ยืดหยุ่น**: การศึกษาไทยยังไม่สามารถนำแนวคิดที่ยึดผู้เรียนเป็นศูนย์กลาง (Learner-Centric) มาปรับใช้ให้เกิดผลในทางปฏิบัติได้อย่างเป็นรูปธรรม ส่งผลให้ผู้เรียนขาดแรงจูงใจในการเรียนรู้ด้วยตนเอง ซึ่งเป็นปัจจัยสำคัญที่จะช่วยสร้างพลังการเรียนรู้ที่ยั่งยืนกว่า
    

เราจะทำอะไร (WHAT)
------------------

เราเสนอ **"คูปองเปิดโลกการเรียนรู้ 2,000 บาท/คน/ปี"** เพื่อเปลี่ยนการสนับสนุนงบประมาณจากรัฐไปสู่มือผู้เรียนโดยตรง (Demand-side Financing) ซึ่งมีข้อดีคือ

*   **อิสระในการเลือก**: ผู้เรียนสามารถใช้คูปองนี้กับกิจกรรมการเรียนรู้ที่ตนเองสนใจ ไม่ว่าจะเป็นค่าหนังสือ, คอร์สศิลปะ/ดนตรี, คอร์สออนไลน์, ค่ายทักษะ หรือค่าเข้าชมแหล่งเรียนรู้
    
*   **ระบบสะสมเครดิต**: เชื่อมโยงผลการเรียนรู้นอกห้องเรียนเข้ากับระบบการศึกษาแบบไร้รอยต่อ ผ่านแพลตฟอร์มการเรียนรู้แห่งชาติ 
    

ทำอย่างไรให้สำเร็จ (HOW)
------------------------

1.  **สร้างระบบ Digital Platform**: พัฒนา ระบบแพลตฟอร์มการเรียนรู้แห่งชาติ เป็นแพลตฟอร์มกลาง พร้อมใช้ภายในปีการศึกษา 2570
    
2.  **ดึงท้องถิ่นร่วมจัดการ**: ระดมผู้สนใจในการจัดหลักสูตรและกิจกรรมการเรียนรู้ที่หลากหลาย สนับสนุนให้ อบจ. และเทศบาล ออกแบบกิจกรรมที่สอดคล้องกับวัฒนธรรมและโจทย์ของแต่ละพื้นที่
    
3.  **คัดกรองคุณภาพผู้ให้บริการ**: เพื่อป้องกันผู้ให้บริการคุณภาพต่ำที่เข้ามาหาประโยชน์จากโครงการและรับประกันว่าเงินทุกบาทจะถูกใช้เพื่อคุณภาพการเรียนรู้จริง
    
    *   กำหนดเกณฑ์และกลไกในการรับรองผู้ให้บริการและกิจกรรมที่เข้าร่วมโครงการ (เช่น สถาบันดนตรี, ศูนย์ฝึกอาชีพ, ค่ายวิชาการ) 
        
    *   จัดทำรายชื่อผู้ให้บริการและกิจกรรมที่ได้การรับรอง (Accredited Providers)
        
4.  **แหล่งเรียนรู้สัญจร (Mobile** **Learning)**: สำหรับพื้นที่ห่างไกลที่ยังขาดผู้ให้บริการหรือแหล่งเรียนรู้ที่รับคูปอง รัฐจำเป็นต้องมีมาตรการเสริม 
    
    *   เช่น การจัด "นิทรรศการการเรียนรู้สัญจร" ในประเด็นต่างๆ (เช่น ดาราศาสตร์, บอร์ดเกม, นิเวศวิทยา) 
        
    *   จัดทั่วประเทศประมาณ 2,000 ครั้ง/ปี เฉลี่ยอย่างน้อยอำเภอละ 2 ครั้ง/ปี
        
    *   ใช้งบประมาณทั้งหมดประมาณ 200 ล้านบาท
        
5.  **คู่มือเลือกเรียนรู้ (Information Literacy)**: จัดทำระบบแนะนำให้แก่ผู้ปกครองและเยาวชนในกลุ่มที่ขาดโอกาส เพื่อช่วยในการตัดสินใจเลือกกิจกรรมที่เหมาะสมและเป็นประโยชน์สูงสุด

![](https://election69.peoplesparty.or.th/images/logos/logo-main.svg)