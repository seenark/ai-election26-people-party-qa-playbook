ทำไมต้องแก้ปัญหา (WHY)
----------------------

ในสังคมไทยปัจจุบัน สัตว์เลี้ยงไม่ได้เป็นเพียงสัตว์ใช้งาน แต่กลายเป็นหนึ่งในสมาชิกครอบครัว โดยในปี 2568 คาดการณ์ว่ามีสุนัขและแมวรวมกันกว่า 5 ล้านตัว ก่อให้เกิดธุรกิจมูลค่ากว่า 2.5 แสนล้านบาท 

อย่างไรก็ตาม การเติบโตนี้มาพร้อมกับปัญหาเชิงโครงสร้าง ทั้งการเพาะพันธุ์ที่ขาดการควบคุม และปัญหา "สัตว์จร" ที่ส่งผลกระทบต่อสุขอนามัยและความปลอดภัยของสาธารณะ ซึ่งสาเหตุที่เกิดปัญหาคือ

**1\. ช่องว่างในการกำกับดูแลฟาร์ม:** แม้มีประกาศมาตรฐานฟาร์ม แต่ขาดระบบรายงานผลและการติดตามตรวจสอบที่ทั่วถึง ทำให้สวัสดิภาพของแม่พันธุ์และลูกสัตว์ในหลายแห่งยังไม่ได้รับการคุ้มครองจริง

**2\. สัตว์ถูกทิ้งและปัญหาข้ามถิ่น:** การไม่ขึ้นทะเบียนสัตว์เลี้ยงอย่างเป็นระบบ ทำให้เมื่อสัตว์ถูกนำมาทิ้ง รัฐไม่สามารถตามหาเจ้าของเพื่อรับผิดชอบได้ ปัจจุบันสุนัขเป็นสัตว์เมืองที่ทำร้ายคนมากที่สุด โดยมีเหตุสุนัขกัดคนปีละหลายแสนครั้ง

**3\. ความเสี่ยงโรคระบาด:** สัตว์จรที่ไม่มีผู้ดูแลกลายเป็นแหล่งแพร่กระจายของ โรคพิษสุนัขบ้า  โดยในช่วงครึ่งแรกของปี 2568 มีคนไทยเสียชีวิตจากโรคนี้แล้วถึง 7 ราย

**4\. ภาระของท้องถิ่น:** องค์กรปกครองส่วนท้องถิ่น (อปท.) ยังขาดงบประมาณและอำนาจหน้าที่ที่ชัดเจนในการจัดการสถานสงเคราะห์สัตว์และการทำหมันสัตว์จรอย่างเป็นระบบ

เราจะทำอะไร (WHAT)
------------------

พรรคประชาชนเสนอแนวทางแก้ไขปัญหาทั้งระบบ ตั้งแต่ต้นทาง (ฟาร์ม) กลางทาง (เจ้าของ) และปลายทาง (สัตว์จร) ผ่าน 6 มาตรการหลัก

*   **ฟาร์มโปร่งใส:** บังคับฟาร์มสัตว์เลี้ยงขึ้นทะเบียนลูกสัตว์และฝังไมโครชิพทุกตัว พร้อมส่งรายงานสถิติแม่พันธุ์และอัตราการรอดชีวิตต่อกรมปศุสัตว์ทุกปี
*   **เจ้าของต้องรับผิดชอบหากมีการทิ้ง:** กำหนดให้เจ้าของสัตว์เลี้ยงต้องขึ้นทะเบียนและฝังไมโครชิพ ณ อปท. เพื่อให้สามารถระบุตัวตนและติดตามเจ้าของได้หากมีการทิ้งสัตว์
*   **สามารถลดหย่อนภาษีได้:** หักลดหย่อนภาษีค่าใช้จ่ายสัตว์เลี้ยงได้ตามจริง ไม่เกิน 10,000 บาท/ปี
    *   หากรับเลี้ยงสัตว์จากสถานสงเคราะห์ที่รัฐรับรอง หักลดหย่อนได้เพิ่มเป็น 20,000 บาท/ปี เพื่อสนับสนุนการลดจำนวนสัตว์จร
*   **จัดการสัตว์จรอย่างเป็นระบบ:** กำหนดนิยาม "สัตว์จร" ให้ชัดเจน และมอบอำนาจให้ อปท. บริหารจัดการสถานสงเคราะห์ ทำหมัน และฉีดวัคซีนป้องกันโรคอย่างเบ็ดเสร็จ
*   **จัดเงินอุดหนุนให้ท้องถิ่น:** รัฐบาลสนับสนุนงบประมาณอุดหนุนเฉพาะกิจ (Matching Grant) ให้ท้องถิ่นเพื่อสร้างโครงสร้างพื้นฐานในการดูแลสัตว์จร

ทำอย่างไรให้สำเร็จ (HOW)
------------------------

**1\. แก้ไขกฎหมายสวัสดิภาพสัตว์:** ปรับปรุง พ.ร.บ. ป้องกันการทารุณกรรมและการจัดสวัสดิภาพสัตว์ พ.ศ. 2557 เพื่อกำหนดโทษทางอาญาต่อฟาร์มและเจ้าของที่ไม่ขึ้นทะเบียนสัตว์ และเพิ่มอำนาจ อปท. ในการจัดการความเดือดร้อนรำคาญจากสัตว์จร

**2\. ยกระดับมาตรฐานฟาร์ม:** แก้ไขประกาศกระทรวงเกษตรฯ บังคับให้ฟาร์มต้อง ฝังไมโครชิพลูกสัตว์ที่รอดชีวิตเกิน 30 วัน ทุกตัวก่อนจำหน่าย

**3\. มาตรการภาษีเพื่อแรงจูงใจ:** ตราพระราชกฤษฎีกาตามประมวลรัษฎากร เพื่อเปิดให้มีการใช้สิทธิลดหย่อนภาษีจากการเลี้ยงสัตว์และการรับเลี้ยงสัตว์จร

**4\. ให้เงินอุดหนุน (Matching Grant) ท้องถิ่น:** สั่งการผ่านคณะกรรมการกระจายอำนาจ เพื่อจัดสรรเงินอุดหนุนให้ อปท. ในรูปแบบการร่วมจ่าย เพื่อให้ท้องถิ่นมีความพร้อมในการสร้างสถานสงเคราะห์สัตว์และระบบดูแลสุขภาพสัตว์ในชุมชน

![](https://election69.peoplesparty.or.th/images/logos/logo-main.svg)