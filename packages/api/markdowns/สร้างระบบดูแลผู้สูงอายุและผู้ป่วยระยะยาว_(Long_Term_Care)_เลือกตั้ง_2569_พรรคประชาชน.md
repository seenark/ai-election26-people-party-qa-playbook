ทำไมต้องแก้ปัญหา (WHY)
----------------------

ประเทศไทยกำลังก้าวเข้าสู่ "สังคมสูงวัยระดับลึก" อย่างรวดเร็ว คาดว่าจำนวนผู้สูงอายุจะเป็นร้อยละ 30 ของประชากรใน 10–20 ปีข้างหน้า การเปลี่ยนแปลงโครงสร้างประชากรนี้ส่งผลให้ความต้องการระบบการดูแลระยะยาว (Long Term Care: LTC) เพิ่มขึ้นอย่างมีนัยสำคัญ เนื่องจากผู้สูงอายุจำนวนมากเข้าสู่ ภาวะพึ่งพิง ทั้งจากโรค NCDs และความเสื่อมของร่างกาย แต่ระบบปัจจุบันยังไม่ครอบคลุมและขาดความยืดหยุ่น

1.  **โครงสร้างครอบครัวไทยไม่รองรับ:** ระบบ LTC ในปัจจุบันยังยึดติดกับการมีครอบครัวเป็นผู้ดูแลหลัก ซึ่งไม่สอดคล้องกับความเป็นจริงที่ครอบครัวมีขนาดเล็กลง และผู้สูงอายุจำนวนมากต้องดูแลตัวเองหรือพึ่งพิงคนเพียงคนเดียว
    
2.  **บริการไม่ครอบคลุมและต่ำกว่ามาตรฐาน:** แม้จะมีผู้สูงอายุภาวะพึ่งพิงหลายแสนคนได้รับการดูแล แต่บริการที่เข้าถึงได้จริงยัง ต่ำกว่ามาตรฐาน ทั้งในด้านจำนวนครั้งและระยะเวลาที่ควรได้รับการดูแล ขณะที่บริการเฉพาะทางที่จำเป็น (เช่น การทำแผล การใส่สายสวนปัสสาวะ) ยังขาดแคลน
    
3.  **ปัญหาด้านงบประมาณและผู้ดูแล:**
    
    *   **งบประมาณไม่เพียงพอ:** งบ LTC ที่จัดสรรเป็นรายหัวปัจจุบัน ตกเดือนละไม่ถึงหนึ่งพันบาท ต่อผู้ป่วย ทำให้ต้องเฉลี่ยจ่ายระหว่างค่าจ้างผู้ดูแลอาสาสมัคร (CG) และค่าวัสดุทางการแพทย์ ส่งผลให้บริการไม่ทั่วถึง
        
    *   **ผู้ดูแลขาดแรงจูงใจ:** ผู้ดูแลอาสาสมัครได้รับค่าตอบแทนต่ำและไม่เพียงพอ ทำให้ไม่สามารถให้บริการได้เต็มประสิทธิภาพ 
        
4.  **ไม่มีฐานข้อมูลกลางและเจ้าภาพที่ชัดเจน** ในการจัดการอุปกรณ์สำหรับผู้ป่วยพึ่งพิง (เช่น เตียงลม เครื่องช่วยหายใจ) ทำให้ประชาชนไม่รู้ช่องทางการขอ และท้องถิ่นไม่สามารถบริหารจัดการได้อย่างมีประสิทธิภาพ

เราจะทำอะไร (WHAT)
------------------

จากปัญหาที่กล่าวมา พรรคประชาชนมีข้อเสนอในการสร้างระบบ LTC ดังนี้ 

**1.  เพิ่มระบบสวัสดิการผู้ป่วยพึ่งพิงระยะยาวที่มีความยืดหยุ่น:** ให้ผู้ป่วยภาวะพึ่งพิงสามารถ ตัดสินใจเลือกรูปแบบบริการได้เอง โดยมีรูปแบบบริการให้เลือก

*   **บริการที่บ้าน (Home Care):** เช่น 16 ชั่วโมง/สัปดาห์ (แบ่งใช้ 2-3 ชม./วัน หรือ 8 ชม./วัน จำนวน 2 วัน/สัปดาห์)
*   **บริการที่ศูนย์ (Daycare center):** เข้ารับบริการที่ศูนย์ Daycare ที่ อปท., ชุมชน หรือเอกชนจัดตั้ง
*   **สถานดูแลระยะยาว (Residential Care):** เข้ารับบริการประจำที่สถานดูแลผู้ป่วยพึ่งพิงระยะยาว
*   **เงินสนับสนุนผู้ดูแลในครอบครัว:** ผู้ป่วยสามารถขอเปลี่ยนสิทธิในการรับบริการเป็น เงินสนับสนุน สำหรับผู้ดูแลภายในครอบครัวที่ผ่านการฝึกอบรมตามมาตรฐาน

**2\. พัฒนาผู้ดูแลจากอาสาเป็นอาชีพ:** จัดระบบการฝึกอบรมผู้ดูแลผู้ป่วยติดบ้าน/ติดเตียง ให้ได้ มาตรฐาน และเป็น **ฐานข้อมูลที่เชื่อมโยงกัน** เพื่อสร้างงานที่มีคุณภาพและมั่นคง

**3\. พัฒนาระบบธนาคารอุปกรณ์การแพทย์:** พัฒนาระบบ ศูนย์หรือธนาคารสำหรับการยืมและคืนอุปกรณ์ สำหรับผู้ป่วยพึ่งพิงระยะยาว โดยสนับสนุนบทบาทขององค์กรปกครองส่วนท้องถิ่น (อปท.) และมีระบบข้อมูลการยืม-คืนที่เชื่อมโยงกัน

ทำอย่างไรให้สำเร็จ (HOW)
------------------------

**1\. ตั้งกองทุนดูแลผู้ป่วยพึ่งพิงระยะยาวใหม่:**

*   เปลี่ยนจากการบริหารงบประมาณแบบเดิมของ สปสช. มาเป็นการให้ผู้ป่วยพึ่งพิง ตัดสินใจเลือกใช้เงินได้เองตามสิทธิ เสมือนเป็น**เครดิตที่ผู้ป่วยเลือกการให้บริการที่เหมาะสมกับตัวเองได้** (Patient Vouchers/Credits)
    
*   กำหนดเพดานงบประมาณที่ผู้ป่วยแต่ละคนจะได้รับสนับสนุน แบ่งตามระดับความพึ่งพิงที่ถูกประเมินและจัด **Care Plan** โดยแบ่งได้เป็น 2 กลุ่ม
    

*   **กลุ่มผู้ป่วยพึ่งพิงติดบ้าน:** ได้รับบริการสูงสุด 8 ชั่วโมง/สัปดาห์ (อัตรา 60 บาท/ชั่วโมง) และอุปกรณ์สูงสุด 1,500 บาท/คน/เดือน
    
*   **กลุ่มผู้ป่วยพึ่งพิงติดเตียง:** ได้รับบริการสูงสุด 16 ชั่วโมง/สัปดาห์ (อัตรา 120 บาท/ชั่วโมง) และอุปกรณ์สูงสุด 2,000 บาท/คน/เดือน
    

*   คาดว่าต้องใช้งบประมาณ 40,000 ล้านบาท ในปี 2569 
    

**2\. สนับสนุนธนาคารอุปกรณ์:** รัฐบาลจะสมทบงบประมาณในการพัฒนาอุปกรณ์และซ่อมบำรุงอุปกรณ์ของศูนย์และธนาคารฯ ที่ขึ้นทะเบียน โดยได้รับความร่วมมือจาก สถาบันอาชีวศึกษาทั่วประเทศ

**3\. จัดระบบการฝึกอบรมผู้ดูแล**ผู้ป่วยติดบ้าน/ติดเตียง ให้ได้มาตรฐาน และเป็น ฐานข้อมูลที่เชื่อมโยงกัน เพื่อสร้างงานที่มีคุณภาพและมั่นคง

![](https://election69.peoplesparty.or.th/images/logos/logo-main.svg)