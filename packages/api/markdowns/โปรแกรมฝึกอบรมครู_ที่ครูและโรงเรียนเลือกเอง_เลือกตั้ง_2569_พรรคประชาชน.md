ทำไมต้องแก้ปัญหา (WHY)
----------------------

1.  **การอบรมแบบ "เสื้อโหล" (One Size Fits All)**: คำสั่งจากส่วนกลางมักกำหนดหัวข้ออบรมแบบเดียวกันทั้งประเทศ โดยไม่สนใจบริบทที่ต่างกันระหว่างโรงเรียน (เช่น ครูโรงเรียนบนดอย กับ ครูโรงเรียนในเมือง อาจต้องการทักษะที่ต่างกัน) ทำให้ครูต้องอบรมในสิ่งที่ไม่ตอบโจทย์หน้างานจริง
    
2.  **วัฒนธรรม "ล่าใบประกาศ"**: ระบบการประเมินวิทยฐานะเน้นการ "สะสมชั่วโมงและเกียรติบัตร" ทำให้เกิดการ "อบรมทิพย์" หรือการเข้าอบรมเพียงเพื่อผลการประเมิน แต่ไม่ได้นำความรู้มาใช้พัฒนาเด็กจริง
    
3.  **ปัญหา "ครูไม่อยู่ ไปราชการ**": แม้ปัจจุบันมีการอบรมออนไลน์มากขึ้น แต่การดึงครูออกจากห้องเรียนไปอบรมตามสถานที่ต่างๆ ยังคงมีอยู่ ทำให้เกิดคำถามสำคัญว่าการพัฒนาครูควรเบียดเบียนเวลาเรียนของเด็กหรือไม่
    
4.  **ความล้มเหลวของระบบติดตาม**: การอบรมมักจบลงที่ "การถ่ายรูปหมู่" แต่ขาดระบบพี่เลี้ยง (Coaching) ในห้องเรียนจริง ทำให้ความรู้ที่เรียนมาไม่ได้ถูกนำไปปฏิบัติหรือต่อยอดอย่างต่อเนื่อง
    
5.  **PLC ที่กลายเป็น "ภาระเอกสาร":** ชุมชนการเรียนรู้ทางวิชาชีพ (PLC) ที่ควรจะเป็นการล้อมวงคุยเพื่อแก้ปัญหาเด็ก กลับถูกทำให้กลายเป็นการทำเอกสารเท็จย้อนหลังเพียงเพื่อให้ครบตามเกณฑ์
    

เราจะทำอะไร (WHAT)
------------------

เราเสนอการปฏิรูปการพัฒนาครูโดยใช้ **"โรงเรียนเป็นฐาน" (School-Based Training)** ดังนี้:

1.  **ครูและโรงเรียนเลือกเอง**: ให้ครูและผู้บริหารกำหนดหัวข้ออบรมตามปัญหาจริงที่เจอในห้องเรียน หรือตามสิ่งที่ต้องการพัฒนา
    
2.  **วัดผลที่ตัวเด็ก (Focus on Outcome)**: เลิกนับชั่วโมงอบรม เลิกนับใบประกาศ แต่ใช้ "การเปลี่ยนแปลงและพัฒนาการของนักเรียน" เป็นตัวชี้วัดความสำเร็จของการอบรม
    
3.  **งบประมาณตรงสู่โรงเรียน (Demand-side Budgeting):** รัฐบาลจัดสรรงบประมาณพัฒนาครูเป็นเงินก้อน (Grant) ส่งตรงถึงโรงเรียน เพื่อให้โรงเรียนบริหารจัดการจัดซื้อคอร์สหรือจ้างวิทยากรที่ตอบโจทย์พื้นที่ได้เอง
    

ทำอย่างไรให้สำเร็จ (HOW)
------------------------

1.  **ครูและโรงเรียนเลือกเอง (School-Based Training)**
    

*   กระทรวงศึกษาธิการออกแบบคู่มือแนวทางการดำเนินงานโดยใช้โรงเรียนเป็นฐาน มุ่งหวังให้โรงเรียนสามารถสร้างกระบวนการพัฒนาครูภายในโรงเรียนได้เอง โดยอาจใช้กลไกของฝ่ายวิชาการในโรงเรียนเป็นฝ่ายตั้งต้น
    
*   สมศ. กำหนดมาตรฐานการปฏิบัติงานในโรงเรียน ให้สอดคล้องกับแนวทางการดำเนินงานโดยใช้โรงเรียนเป็นฐาน
    
*   ออกประกาศกระทรวงถึงแนวทางในการดำเนินงานภายในสถานศึกษาและซักซ้อมความเข้าใจในการดำเนินงานร่วมกับเขตพื้นที่อย่างใกล้ชิด
    

3.  **วัดผลที่ตัวเด็ก (Focus on Outcome)**
    

*   รมว.ศึกษาธิการ สื่อสารสาธารณะถึงแนวปฏิบัติของกระทรวงที่จะดำเนินการภายใต้วัฒนธรรมรับผิดรับชอบ (Accountability) 
    
*   กำหนดให้ กคศ. ออกแบบแนวทางการประเมินวิทยฐานะที่สอดคล้องกับผลสัมฤทธิ์ของผู้เรียน 
    
*   ออกประกาศกระทรวงถึงแนวทางในการดำเนินงานภายในสถานศึกษาและซักซ้อมความเข้าใจในการดำเนินงานร่วมกับเขตพื้นที่อย่างใกล้ชิด
    

5.  **งบประมาณตรงสู่โรงเรียน (Demand-side Budgeting)**
    

*   รมว.ศึกษาธิการ มอบหมายให้ตั้งกรอบงบประมาณในการพัฒนาครู คนละไม่ต่ำกว่า 5,000 บาท โดยจะเป็นงบประมาณที่ส่งตรงไปยังโรงเรียน
    
*   รมว.ศึกษาธิการ นำกรอบงบประมาณเข้าสู่ที่ประชุมคณะรัฐมนตรีเพื่อเสนออนุมัติ 
    
*   กระทรวงออกแบบแนวทางการใช้งบประมาณเพื่อซักซ้อมความเข้าใจกับหน่วยปฏิบัติ
    
*   ตั้งคณะกรรมการติดตามและประเมินโครงการเพื่อนำข้อมูลมาปรับปรุงระบบอย่างต่อเนื่อง
    

![](https://election69.peoplesparty.or.th/images/logos/logo-main.svg)