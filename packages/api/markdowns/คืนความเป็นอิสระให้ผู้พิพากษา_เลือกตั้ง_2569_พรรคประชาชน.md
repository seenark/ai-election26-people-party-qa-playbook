ทำไมต้องแก้ปัญหา (WHY)
----------------------

รัฐธรรมนูญได้ประกัน ความเป็นอิสระของศาลและผู้พิพากษา ในการพิจารณาพิพากษาคดี เพื่อให้การตัดสินเป็นไปอย่างเที่ยงธรรมและปราศจากอคติ 

อย่างไรก็ตาม ระเบียบและข้อกำหนดภายในของศาลยุติธรรมหลายฉบับ ซึ่งมีสถานะเป็นเพียงกฎหมายลำดับรอง กลับเป็นช่องทางให้ผู้บริหารศาลสามารถแทรกแซงการใช้ดุลพินิจโดยอิสระของผู้พิพากษาที่ทำหน้าที่ตัดสินคดีได้

เราจะทำอะไร (WHAT)
------------------

พรรคประชาชนมีข้อเสนอในการปรับปรุง 2 ประการ เพื่อจำกัดอำนาจของผู้บริหารศาลและคุ้มครองความเป็นอิสระของผู้พิพากษา

**1\. จำกัดขอบเขตการตรวจแก้ร่างคำพิพากษา**

กำหนดรูปแบบและวิธีการในการตรวจแก้ร่างคำสั่งหรือคำพิพากษาของศาลไว้อย่างชัดเจนใน พ.ร.บ. พระธรรมนูญศาลยุติธรรม โดยให้จำกัดเฉพาะการตรวจสอบในเชิงรูปแบบเท่านั้น คือ การตรวจสอบข้อผิดพลาดในการพิมพ์ การสะกดคำ รูปแบบการให้เหตุผล รวมถึงการอ้างอิงข้อเท็จจริงและหลักกฎหมาย

**2\. กำหนดเงื่อนไขที่เคร่งครัดในการเรียกคืนและโอนสำนวนคดี**

กำหนดเงื่อนไขเเละหลักเกณฑ์ที่เคร่งครัดในการเรียกคืนและโอนสำนวนคดีไว้ใน พ.ร.บ. พระธรรมนูญศาลยุติธรรมให้มีการโอนสำนวนได้เฉพาะในกรณีที่จำเป็นอย่างยิ่งยวดเท่านั้น เช่น ผู้พิพากษาเจ้าของสำนวนมีพฤติกรรมที่ไม่สุจริตและฝ่าฝืนกฎหมาย รวมทั้งไม่ใช้ถ้อยคำในบทบัญญัติที่เปิดช่องให้ศาลตีความหลักเกณฑ์ในการเรียกคืนและโอนสำนวนคดีได้อย่างกว้างขวาง 

ทำอย่างไรให้สำเร็จ (HOW)
------------------------

*   **แก้ไขเพิ่มเติม พ.ร.บ. พระธรรมนูญศาลยุติธรรม**โดยเฉพาะ มาตรา 5 และมาตรา 33 เพื่อจำกัดขอบเขตการตรวจแก้ร่างคำพิพากษาและการเรียกคืนและโอนสำนวนคดี
*   **แก้ไขปรับปรุงระเบียบ/ข้อกำหนดภายในของศาล** ที่มอบอำนาจแก่ผู้บริหารและกระทบต่อความเป็นอิสระของศาลและผู้พิพากษาโดยตรง

![](https://election69.peoplesparty.or.th/images/logos/logo-main.svg)