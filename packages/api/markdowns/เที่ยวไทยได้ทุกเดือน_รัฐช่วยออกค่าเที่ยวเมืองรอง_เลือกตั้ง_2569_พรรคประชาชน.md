ทำไมต้องแก้ปัญหา (WHY)
----------------------

แม้ภาพรวมอุตสาหกรรมการท่องเที่ยวของไทยจะฟื้นตัวอย่างต่อเนื่อง แต่ปัญหาเชิงโครงสร้างเรื่อง "ความเหลื่อมล้ำของรายได้" ยังคงเป็นโจทย์ใหญ่ เนื่องจากเม็ดเงินส่วนมากยังกระจุกตัวอยู่ในเมืองท่องเที่ยวหลัก

พฤติกรรมนักท่องเที่ยวและสถานการณ์ทางเศรษฐกิจนำมาสู่ความจำเป็นในการปฏิรูปนโยบายท่องเที่ยว ดังนี้:

*   **การกระจุกตัวของรายได้:** รายได้จากการท่องเที่ยวส่วนใหญ่ไม่ไหลสู่ชุมชนในพื้นที่ห่างไกล เมืองรองจำนวนมากที่มีศักยภาพยังขาดการสนับสนุนที่ตรงจุด
    
*   **พฤติกรรมนักท่องเที่ยวเปลี่ยนไป:** นักท่องเที่ยวชาวไทยเริ่มแสวงหาประสบการณ์ใหม่ (Unique Experience) หลีกหนีความจำเจจากเมืองท่องเที่ยวหลัก และมองหาแหล่งท่องเที่ยวที่คุ้มค่า
    
*   **บทเรียนจากโครงการในอดีต:** โครงการกระตุ้นการท่องเที่ยวที่ผ่านมามักประสบปัญหาความยุ่งยากในเชิงธุรการ เช่น การลงทะเบียนที่ซับซ้อนผ่านแอปพลิเคชัน การจองที่พักที่มีโควตาจำกัด และการบริหารจัดการที่สร้างภาระแก่ทั้งนักท่องเที่ยวและผู้ประกอบการ จนบั่นทอนความเชื่อมั่นในนโยบายรัฐ
    

เราจะทำอะไร (WHAT)
------------------

เป้าหมายสำคัญของนโยบายนี้คือการเพิ่มจำนวนนักท่องเที่ยวไทยสู่เมืองรอง และการยกระดับ "กำลังซื้อ" ผ่านกลไกร่วมจ่าย (Co-payment) โดยมีจุดเด่นคือ:

1.  **การกระตุ้นฝั่งอุปสงค์ (Demand Side):** ใช้มาตรการร่วมจ่ายเพื่อลดภาระค่าใช้จ่ายให้นักท่องเที่ยว ซึ่งปัจจุบันทริปเมืองรองมีค่าใช้จ่ายเฉลี่ยเพียง 3,000 บาทต่อคน
    
2.  **การพัฒนาฝั่งอุปทาน (Supply Side):** ยกระดับเทศกาลท้องถิ่น แหล่งท่องเที่ยว และโครงสร้างพื้นฐานให้มีมาตรฐาน พร้อมรองรับการมาเยือนตลอดทั้งปี
    
3.  **การมีส่วนร่วมของชุมชน:** เปิดพื้นที่ให้ครีเอเตอร์และคนในท้องถิ่นได้ร่วมออกแบบเส้นทางท่องเที่ยว (Route Mapping) และบอกเล่าเรื่องราว (Storytelling) เพื่อสร้างแรงดึงดูดใจตามบริบทของแต่ละพื้นที่
    

ทำอย่างไรให้สำเร็จ (HOW)
------------------------

พรรคประชาชนกำหนดแนวทางปฏิบัติผ่าน 3 กลไกหลัก ดังนี้:

**1\. โครงการร่วมจ่าย "เที่ยวไทยได้ทุกเดือน"**

พัฒนาระบบสนับสนุนการใช้จ่ายที่เน้นความเรียบง่ายและลดขั้นตอนซ้ำซ้อน โดยกำหนดสิทธิประโยชน์ดังนี้:

*   **กลไกร่วมจ่าย:** รัฐสนับสนุนค่าใช้จ่ายตามจริงสูงสุด 500 บาทต่อวัน (รวมไม่เกิน 1,000 บาทต่อคนต่อทริป) โดยรับสิทธิได้ 1 ครั้งต่อปี
    
*   **ระบบหมุนเวียนพื้นที่:** ทุก 4 เดือน (ตามฤดูกาล) จะมีการประกาศรายชื่อจังหวัดเมืองรองที่เข้าร่วมโครงการ เพื่อกระจายจำนวนนักท่องเที่ยวให้สมดุลตลอดทั้งปี ไม่ให้กระจุกตัวอยู่ในช่วงเทศกาลสำคัญเท่านั้น
    

**2\. การยกระดับแหล่งท่องเที่ยวและเทศกาลท้องถิ่น**

*   **ความร่วมมือกับภาคท้องถิ่น:** บูรณาการงบประมาณและองค์ความร่วมกับ องค์กรปกครองส่วนท้องถิ่น และ การท่องเที่ยวแห่งประเทศไทย (ททท.) เพื่อพัฒนาศักยภาพของแหล่งท่องเที่ยวเดิม และส่งเสริมเทศกาลประจำจังหวัด (Local Festivals) ให้เป็นแม่เหล็กดึงดูดนักท่องเที่ยว
    

**3\. การสร้างพลังการสื่อสารจากเครือข่ายภาคประชาชน**

*   **สนับสนุน Content Creators:** สนับสนุนทุนหรือเครื่องมือให้คนในท้องถิ่นและอินฟลูเอนเซอร์ ในการผลิตเนื้อหานำเสนอเส้นทางท่องเที่ยวเมืองรอง (Hidden Gems)
    
*   **การออกแบบเส้นทางใหม่:** เน้นการท่องเที่ยวกลุ่มจังหวัดที่เชื่อมโยงถึงกัน เพื่อกระตุ้นให้เกิดการเดินทางแบบเชื่อมโยงและพักค้างคืนในพื้นที่เมืองรองยาวนานขึ้น
    

![](https://election69.peoplesparty.or.th/images/logos/logo-main.svg)