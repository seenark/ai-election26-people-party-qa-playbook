ทำไมต้องแก้ปัญหา (WHY)
----------------------

*   วิกฤตการขาดดุลดิจิทัล (Digital Trade Deficit): เม็ดเงินมหาศาลกว่า 200,000 ล้านบาทต่อปี ไหลออกนอกประเทศผ่านแพลตฟอร์มต่างชาติ ทั้งค่าโฆษณาออนไลน์, บริการคลาวด์ (Cloud), ซอฟต์แวร์ (Software) และสตรีมมิ่ง (Streaming) ซึ่งมีมูลค่าสูงกว่าการส่งออกข้าวทั้งปีของไทย
*   การสูญเสียรายได้ภาษี: รายได้เหล่านี้มักถูกบันทึกบัญชีที่บริษัทแม่ในต่างประเทศ เช่น ไอร์แลนด์ หรือสิงคโปร์ ทำให้ไทยสูญเสียโอกาสในการเก็บ ภาษีเงินได้นิติบุคคล (Corporate Income Tax) อย่างเต็มเม็ดเต็มหน่วย
*   ตัวเลขเศรษฐกิจคลาดเคลื่อน: ปัจจุบันยอดขาดดุลสินค้าดิจิทัลยังไม่ถูกรวมในการคำนวณ ดุลการค้า (Trade Balance) ของประเทศอย่างเป็นทางการ ทำให้ภาพรวมเศรษฐกิจดูดีเกินความเป็นจริง และบดบังปัญหาที่ผู้ประกอบการเทคโนโลยีไทย (Thai Tech Startup) กำลังเผชิญ

เราจะทำอะไร (WHAT)
------------------

เสนอนโยบายเร่งด่วนเพื่อ **"ลดการขาดดุล และสร้างดุลยภาพทางดิจิทัลใหม่"** โดยมุ่งเน้น 3 แกนหลัก:

1.  **ยอมรับและวัดผล:** บรรจุตัวเลข "การขาดดุลดิจิทัล" เข้าไปในระบบบัญชีเศรษฐกิจและดุลการค้าของประเทศ เพื่อให้เห็นสถานะที่แท้จริง 
    
2.  **ดึงรายได้เข้าสู่ระบบ:** ผลักดันให้แพลตฟอร์มต่างชาติขนาดใหญ่ต้องมาตั้งสำนักงานและบันทึกรายได้ที่เกิดขึ้นจากคนไทย ลงในประเทศไทย (Local Revenue Booking) นอกเหนือจากการจ่ายแค่ VAT 7% ผ่านระบบ E-Service 
    
3.  **สร้างความเข้มแข็งให้ Tech ไทย:** ภาครัฐและเอกชนต้องมีนโยบายจัดซื้อจัดจ้างที่เอื้อต่อสินค้าและบริการดิจิทัลของคนไทย (Buy Thai First) และสนับสนุนการส่งออกเทคโนโลยีไทยไปต่างประเทศ 
    

ทำอย่างไรให้สำเร็จ (HOW)
------------------------

*   **กระทรวงพาณิชย์ และ สภาพัฒน์ (สศช.)**: ต้องกำหนดนิยามและรวบรวมตัวเลขการนำเข้า "สินค้าและบริการดิจิทัล" อย่างเป็นทางการ และนำไปคำนวณรวมกับการขาดดุลของประเทศ เพื่อใช้กำหนดทิศทางนโยบายเศรษฐกิจมหภาค 
    
*   **กรมสรรพากร:**
    

*   เร่งตรวจสอบและดึงบริษัทแพลตฟอร์มต่างชาติที่ยังไม่อยู่ในระบบ E-Service Tax (ซึ่งปัจจุบันมี 202 ราย) เข้าสู่ระบบเพิ่มเติม โดยเฉพาะกลุ่มเว็บพนันหรือบริการเฉพาะกลุ่ม 
    
*   เจรจาเชิงนโยบายเพื่อจูงใจหรือกำหนดเงื่อนไขให้บริษัท Tech ยักษ์ใหญ่ที่มีรายได้ในไทยสูง (เช่น Social Media, Cloud Provider) ต้องจดทะเบียนและบันทึกรายได้ในไทย 
    

*   **BOI และ กระทรวง DE:** กำหนดเงื่อนไขการส่งเสริมการลงทุน (BOI) สำหรับ Data Center และ Cloud Region ใหม่ที่กำลังจะเข้ามาลงทุน:
    

*   เพิ่มสัดส่วนท้องถิ่น เช่น วัสดุก่อสร้าง
    
*   เพิ่มสัดส่วนการจ้างงานบุคลากรไทยในตำแหน่งสำคัญ และการถ่ายทอดเทคโนโลยี (Technology Transfer) ร่วมกับสถาบันการศึกษา 
    
*   ผลักดันให้ไทยเป็น Hub ของ Cloud Technology อย่างแท้จริง ไม่ใช่แค่ที่ตั้งเครื่อง Server 
    

*   **นโยบายจัดซื้อจัดจ้างภาครัฐ:** กำหนดสัดส่วนการใช้งบประมาณด้านเทคโนโลยี (เช่น Cloud, Software, MarTech) ว่าต้องใช้บริการจากผู้ประกอบการสัญชาติไทย (Thai Tech Startup) ในสัดส่วนที่กำหนด เพื่อสร้างรายได้หมุนเวียนในประเทศ 
    

![](https://election69.peoplesparty.or.th/images/logos/logo-main.svg)