ทำไมต้องแก้ปัญหา (WHY)
----------------------

ระบบบริการสุขภาพใน กทม. ดูแลประชากรกว่า 7 ล้านคน ครึ่งหนึ่งเป็นสิทธิบัตรทอง แม้จะมีทรัพยากรมากกว่าพื้นที่อื่น แต่กำลังประสบปัญหาสำคัญที่กระทบต่อการให้บริการประชาชน 

**1\. ขาดเจ้าภาพ:** ระบบสุขภาพ กทม. มีหลายหน่วยงาน (เช่น กทม., สาธารณสุข, โรงเรียนแพทย์, เอกชน) แต่ทำงานแยกส่วน ขาดการทำงานในลักษณะเครือข่าย ประชาชนจึงนิยมเข้าโรงพยาบาลใหญ่โดยตรงมากกว่ารับบริการที่หน่วยปฐมภูมิ เช่น ศูนย์บริการสาธารณสุข หรือคลินิกชุมชนอบอุ่น

**2\. ขาดประสิทธิภาพ:** 

*   ต้นทุนค่าดำเนินการสูงกว่าพื้นที่อื่น แต่งานส่งเสริมป้องกันเชิงรุกและดูแลระยะยาวทำได้ยากและไม่ทั่วถึง 
    
*   ผลสำรวจการตรวจสุขภาพของ กทม. ปี 2568 พบว่า เกินครึ่ง ของผู้ที่ตรวจสุขภาพมีปัญหาสุขภาพเรื้อรัง เช่น ไขมัน/ความดันโลหิตสูง และมีผู้ป่วยเบาหวานใน กทม. ที่ไม่ได้รับการรักษาสูงถึง 10.7% ซึ่งสูงกว่าพื้นที่อื่นอย่างน่าประหลาดใจ ทั้งที่มีทรัพยากรมากกว่า
    

**3\. ระบบปฐมภูมิอ่อนแอ ไม่สามารถเป็นด่านหน้าได้จริง:** 

*   คลินิกชุมชนอบอุ่นจำนวนมากขาดทุนและปิดตัวลง 
    
*   ไม่มีทีมสหวิชาชีพลงพื้นที่ทำงานส่งเสริมป้องกันเชิงรุก 
    
*   ศูนย์บริการสาธารณสุขดูแลผู้ป่วยน้อยลง ขาดงบพัฒนา ขาดบุคลากร ประชาชนไม่เชื่อมั่น
    

เราจะทำอะไร (WHAT)
------------------

พรรคประชาชนจะปฏิรูปเพื่อสร้างระบบสุขภาพ กทม. ที่มีเจ้าภาพชัดเจนและทำงานเป็นเครือข่าย โดยมีข้อเสนอหลักดังนี้:

**1\. มีเจ้าภาพชัดเจน:** เปลี่ยนให้ **กรุงเทพมหานคร (กทม.) เป็นเจ้าภาพหลัก** ในการดูแลสุขภาพของประชาชน โดยโอนอำนาจการบริหารจัดการงบประมาณบัตรทองทั้งหมดมาอยู่ที่ กทม.

**2\. ปฏิรูปงบประมาณ:** กำหนดงบประมาณบัตรทองใหม่ ให้ **สอดคล้องกับต้นทุนที่แตกต่างกัน** ของพื้นที่ กทม. และเชื่อมโยงข้อมูลต้นทุนของการบริการทั้งเครือข่าย

**3\. พัฒนาเครือข่าย “คลัสเตอร์บริการเชิงพื้นที่"** (Area-based Cluster) ที่เชื่อมโยงโรงพยาบาลตติยภูมิของทุกหน่วยงาน (แม่ข่าย) เข้ากับหน่วยบริการปฐมภูมิ ทั้งของรัฐและของเอกชน รวมถึงหน่วยนวัตกรรม (เครือข่าย) ทำงานร่วมกันอย่างเป็นระบบ กำหนดการรับ-ส่งต่อผู้ป่วยให้ชัดเจนว่าหน่วยบริการปฐมภูมิใดต้องจับคู่กับโรงพยาบาลใด

**4\. เพิ่มศักยภาพภาครัฐ:** สร้างโรงพยาบาลเพิ่มในพื้นที่ขาดแคลน และ ปรับปรุง/อัพเกรด ศูนย์บริการสาธารณสุข โดยเน้นงาน **ส่งเสริมป้องกันโรค (Preventive Care)** และดูแลผู้ป่วยซับซ้อน (NCDs, ผู้ป่วยระยะกลาง/ระยะยาว/ระยะยาวท้าย, ผู้ป่วยจิตเวช)

ทำอย่างไรให้สำเร็จ (HOW)
------------------------

จำเป็นต้องแก้ไขกฎหมายและการปรับกลไกการบริหารจัดการ ดังนี้:

1.  **แก้ไขกฎหมาย:** 
    

*   แก้ไข **พ.ร.บ. หลักประกันสุขภาพแห่งชาติ** เรื่อง อำนาจคณะกรรมการ กองทุนและการจัดสรรงบ และเขตบริการสุขภาพ
    
*   แก้ไข **พ.ร.บ. กทม.** เรื่องอำนาจผู้ว่า หน่วยงาน และกลไกการกำกับตรวจสอบ
    

2.  **ตั้งคณะกรรมการบริหารจัดการ:** ตั้งคณะกรรมการของ กทม. ซึ่งมีทุกภาคส่วนร่วม เพื่อทำหน้าที่วิเคราะห์งบประมาณ กำหนดนโยบาย และกำกับดูแล
    
3.  **จัดตั้ง “คลัสเตอร์บริการเชิงพื้นที่" (Area-based Cluster):** 
    

*   เจรจาจัด “คลัสเตอร์บริการ” (cluster) ร่วมกับโรงพยาบาลแม่ข่ายทุกสังกัด คล้าย **นพรัตน์ Model** 
    
*   นำร่อง 1 แห่งในปีแรก และขยายผลให้ครอบคลุม กทม. ภายใน 4 ปี (กำหนดให้ครอบคลุมประชากรคลัสเตอร์บริการละ 150,000-250,000 คน)
    

4.  **พัฒนาระบบข้อมูลและต้นทุน:** เร่งทำมาตรฐานข้อมูลและเชื่อมโยงข้อมูลผู้ป่วยและหน่วยบริการให้เสร็จสิ้น โดยศึกษาต้นทุนใหม่ให้เสร็จภายในปีงบประมาณ 2571
    
5.  **เพิ่มโรงพยาบาลรัฐ:** สร้างโรงพยาบาลเพิ่มเติมในพื้นที่ที่ยังมี “แม่ข่าย” ไม่เพียงพอ หรือโรงพยาบาลทุติยภูมิ โดยเพิ่มจากแผนในปัจจุบันอีก 1,700 เตียง ใช้งบประมาณ 8,500 ล้านบาท
    
6.  **สนับสนุนหน่วยบริการปฐมภูมิด้วย Outcome Base:** 
    

*   สนับสนุนงบประมาณเพิ่มให้หน่วยบริการปฐมภูมิ 
    
*   ปรับแรงจูงใจ (Incentive) เป็นแบบ **มุ่งเน้นผลลัพธ์ (Outcome Base)** เพื่อให้หน่วยปฐมภูมิทำงานเชิงรุกด้านส่งเสริมป้องกันและดูแลผู้ป่วยเรื้อรัง 
    
*   งบลงทุน 700 ล้านบาท และงบดำเนินการเพิ่มปีละ 1,000 ล้านบาท
    

7.  **กำหนดมาตรฐานยา:** ตั้งมาตรฐานการเบิกจ่ายยาของทุกหน่วยบริการให้เหมือนกัน เพื่อให้ประชาชนได้รับยามาตรฐานเดียวกันไม่ว่าจะเข้ารับบริการที่ใด
    

![](https://election69.peoplesparty.or.th/images/logos/logo-main.svg)