ทำไมต้องแก้ปัญหา (WHY)
----------------------

การสร้างระบอบประชาธิปไตยที่มีความเข้มแข็งและสะท้อนความต้องการของประชาชนได้อย่างแท้จริง ไม่สามารถพึ่งพาแค่การลงคะแนนเสียงในวันเลือกตั้งเท่านั้น แต่ต้องเปิดช่องทางที่ส่งเสริมให้ประชาชนมีส่วนร่วมโดยตรงกับสถาบันทางการเมืองต่าง ๆ ได้ตลอดเวลา 

แม้กฎหมายปัจจุบันจะให้สิทธิพื้นฐานแก่ประชาชนในการมีส่วนร่วมทางการเมือง เช่น การเข้าชื่อเสนอกฎหมาย หรือการเสนอให้มีการจัดประชามติ แต่ยังมีอีกหลายช่องทางที่สามารถอำนวยความสะดวกและเพิ่มช่องทางการมีส่วนร่วมรูปแบบใหม่ๆ ที่กฎหมายในปัจจุบันยังไม่ครอบคลุม เพื่อเพิ่มความยืดหยุ่นในการตอบสนองต่อปัญหา ให้ประชาชนเป็นศูนย์กลางของอำนาจได้อย่างแท้จริง

เราจะทำอะไร (WHAT)
------------------

พรรคประชาชนจะยกระดับและขยายช่องทางการมีส่วนร่วมของประชาชนกับสถาบันทางการเมืองต่างๆ เพื่อสร้างประชาธิปไตยที่มีประชาชนเป็นศูนย์กลาง มุ่งใน 4 ด้านหลัก

**1\. ยกระดับสิทธิทางกฎหมายในการเข้าชื่อเพื่อมีส่วนร่วม**

*   อำนวยความสะดวกประชาชนในการเข้าชื่อ
    

*   กำหนดให้ทำได้ผ่าน ช่องทางออนไลน์ในทุกกรณี
    
*   จัดทำ ช่องทางกลาง สำหรับการเข้าชื่อในกรณีต่าง ๆ เช่น การเข้าชื่อเสนอร่างแก้ไขรัฐธรรมนูญ, เสนอถอดถอนกรรมการ ป.ป.ช., และเข้าชื่อเสนอข้อบัญญัติท้องถิ่น
    

*   ขยายสิทธิการเข้าชื่อที่ถูกรับรองโดยกฎหมาย
    

*   เพิ่มสิทธิในการเข้าชื่อเสนอร่างแก้ไขพระราชบัญญัติประกอบรัฐธรรมนูญ
    
*   เพิ่มสิทธิในการเข้าชื่อเสนอให้ท้องถิ่น จัดประชามติ ในประเด็นที่อยู่ในอำนาจของท้องถิ่น
    
*   เพิ่มสิทธิในการเข้าชื่อเสนอถอดถอน สส., สว., รัฐมนตรี, ศาลรัฐธรรมนูญ, องค์กรอิสระ และผู้ดำรงตำแหน่งทางการเมืองอื่น ๆ
    
*   เพิ่มสิทธิในการเข้าชื่อเสนอข้อเรียกร้องต่อสภา โดยให้รัฐมนตรีตอบ หรือให้สภาพิจารณาเสนอเป็นญัตติเพื่ออภิปรายในที่ประชุมใหญ่
    

**2\. เปิดพื้นที่ให้ประชาชนตรวจสอบการทำงานอย่างโปร่งใส**

*   เผยแพร่ข้อมูลการทำงานอย่างเป็นระบบ (Open Data)
    

*   จัดเก็บและเผยแพร่ข้อมูลการทำงานของสภาผู้แทนราษฎรและวุฒิสภา (เช่น สถิติการเข้าประชุม, สถิติการลงคะแนน, บทอภิปรายรายบุคคล, สถานะของร่างกฎหมาย ในรูปแบบที่วิเคราะห์ต่อได้) ในรูปแบบที่ตรวจสอบได้ง่าย
    
*   เปิดเผยข้อมูลกระบวนการสรรหาผู้ดำรงตำแหน่งในองค์กรอิสระ (เช่น ข้อมูลผู้สมัคร และบันทึกการลงมติของคณะกรรมการสรรหา) ในรูปแบบที่ตรวจสอบได้ง่าย
    

*   ถ่ายทอดการประชุมสำคัญ
    

*   ถ่ายทอดสดการประชุมคณะกรรมาธิการ (ยกเว้นกรณีจำเป็น)
    
*   ถ่ายทอดสดการแสดงวิสัยทัศน์ ของผู้สมัครเข้ารับการสรรหาเป็นผู้ดำรงตำแหน่งในองค์กรอิสระ
    

**3\. สนับสนุนให้พรรคการเมือง "เกิดง่าย อยู่ได้ ตายยาก"**

*   "เกิดง่าย": ลดอุปสรรคและเงื่อนไขที่กีดกันการจัดตั้งพรรคใหม่ (เช่น จำนวนผู้ร่วมจัดตั้ง ทุนประเดิม) เพื่อให้ประชาชนมีตัวเลือกที่หลากหลาย
    
*   "อยู่ได้":
    

*   ปลดล็อกให้พรรคการเมือง ระดมทุนจากประชาชนและผู้บริจาครายย่อยได้ง่ายขึ้น (เช่น ขายสินค้าออนไลน์ได้, ออกใบเสร็จออนไลน์ได้)
    
*   ลดเงื่อนไขที่เพิ่มค่าใช้จ่ายด้านธุรการโดยไม่จำเป็น (เช่น การประชุมใหญ่จัดออนไลน์ได้)
    

*   "ตายยาก": ทบทวนฐานความผิดและอัตราโทษสำหรับพรรคการเมืองให้เหมาะสมและได้สัดส่วน (เช่น ทบทวนเงื่อนไขการยุบพรรคให้สอดคล้องหลักสากล โดยลงโทษคณะกรรมการบริหารหรือกรรมการรายบุคคลแทนการยุบทั้งพรรค)
    

**4\. ส่งเสริมการมีส่วนร่วมของประชาชนทุกกลุ่มอย่างเสมอภาค**

*   การประเมินผลกระทบต่อประชาชนทุกกลุ่มก่อนออกกฎหมาย:
    

*   กำหนดให้มีการประเมินผลกระทบของร่างกฎหมายต่อเด็กและเยาวชน (Child and Youth Impact Assessment - CYIA) ในประเด็นที่เกี่ยวข้อง
    
*   กำหนดให้มีการประเมินผลกระทบของการจัดสรรงบประมาณต่อคนทุกเพศ (Gender-Responsive Budgeting - GRB)
    

*   ทลายอุปสรรคทางการเมือง:
    

*   ทบทวนและปรับลดอายุขั้นต่ำในการมีสิทธิทางการเมือง (เช่น อายุขั้นต่ำในการสมัครรับเลือกตั้ง)
    
*   คุ้มครองความปลอดภัยของคนทุกเพศ จากปัญหาการล่วงละเมิดทางเพศ และสร้างกลไกตรวจสอบที่เป็นอิสระ
    

*   ปฏิรูปองค์กรผู้แทนของเยาวชน: ปฏิรูป สภาเด็กและเยาวชน ให้มาจากการเลือกตั้งจากเด็กและเยาวชนในวงกว้าง และเพิ่มบทบาทเชิงนโยบายอย่างอิสระ (เช่น การมีส่วนร่วมในกระบวนการแก้ไขกฎหมาย / การตั้งกระทู้ต่อฝ่ายบริหาร)
    

**5\. สนับสนุนงบประมาณแบบมีส่วนร่วมของประชาชน (PB)**

*   ปลดล็อกกฎหมาย: ปรับปรุงกฎหมายเพื่อให้ท้องถิ่นมีอำนาจในการผลักดันหรือออกระเบียบเพื่อรองรับการจัดทำงบประมาณแบบมีส่วนร่วม (Participatory Budgeting - PB)
    
*   กำหนดมาตรฐานกลาง: กำหนดมาตรฐานกลางในการกำกับดูแลการจัดทำ PB ของท้องถิ่นทั่วประเทศ โดยให้เป็นหน้าที่ของคณะกรรมการการกระจายอำนาจฯ (ก.ก.ถ.)
    
*   สนับสนุนเทคโนโลยี: สนับสนุนการนำระบบกลางสำหรับการเสนอ-กลั่นกรอง-คัดเลือกโครงการผ่าน ช่องทางออนไลน์ มาใช้
    

ทำอย่างไรให้สำเร็จ (HOW)
------------------------

พรรคประชาชนจะขับเคลื่อนนโยบายนี้ผ่านการแก้ไขและปรับปรุงกลไกทั้งในและนอกสภา

**1\. ผลักดันร่างแก้ไขกฎหมายที่เกี่ยวข้องในทุกระดับ:** 

*   รัฐธรรมนูญและพระราชบัญญัติประกอบรัฐธรรมนูญ เช่น การเข้าชื่อเสนอถอดถอนผู้ดำรงตำแหน่งทางการเมือง การถ่ายทอดสดการแสดงวิสัยทัศน์ของผู้สมัครเข้ารับการสรรหาเป็นผู้ดำรงตำแหน่งในองค์กรอิสระ การทบทวนอายุขั้นต่ำในการมีสิทธิทางการเมือง
    
*   พ.ร.บ. จัดตั้งองค์กรปกครองส่วนท้องถิ่น และ พ.ร.บ. ประชามติ เช่น การเข้าชื่อเสนอให้ท้องถิ่นจัดประชามติ การปรับปรุงกฎหมายเพื่อให้ท้องถิ่นมีอำนาจในการจัดทำงบประมาณแบบมีส่วนร่วมของประชาชน (Participatory Budgeting) 
    
*   พ.ร.บ. ส่งเสริมการพัฒนาเด็กและเยาวชนแห่งชาติ เช่น ปฏิรูปสภาเด็กและเยาวชน
    
*   ข้อบังคับการประชุมสภา เช่น การถ่ายทอดสดการประชุมคณะกรรมาธิการ
    

**2\. ประสานและร่วมมือกับหน่วยงานรัฐเพื่อออกแบบกลไก:** ให้สำนักนายกรัฐมนตรีเป็นเจ้าภาพในการประสานงานกับหน่วยงานต่าง ๆ เช่น 

*   ร่วมมือกับสำนักงานคณะกรรมการกฤษฎีกา และสำนักงานพัฒนารัฐบาลดิจิทัล เพื่อปรับปรุงระบบกลางทางกฎหมาย (ระบบรับฟังความเห็นออนไลน์ต่อร่างกฎหมาย)
    
*   ร่วมมือกับกรมส่งเสริมการปกครองท้องถิ่น เพื่อจัดทำระบบกลางให้ประชาชนเข้าชื่อเสนอข้อบัญญัติท้องถิ่น สำหรับทุกท้องถิ่นทั่วประเทศ
    

![](https://election69.peoplesparty.or.th/images/logos/logo-main.svg)