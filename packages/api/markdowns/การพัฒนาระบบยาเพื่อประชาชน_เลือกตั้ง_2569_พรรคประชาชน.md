ทำไมต้องแก้ปัญหา (WHY)
----------------------

**ระบบยา** เป็นกลไกที่สำคัญของระบบสาธารณสุขไทย โดยมีค่าใช้จ่ายด้านยาคิดเป็นกว่า 29% ของค่าใช้จ่ายรักษาพยาบาลทั้งหมด แต่ปัจจุบันประเทศไทยเผชิญปัญหาเกี่ยวกับยา 3 ด้านหลัก ที่ส่งผลกระทบโดยตรงต่อความปลอดภัยและค่าใช้จ่ายของประชาชน

1.  **วิกฤตความปลอดภัยและสุขภาพ:**
    

*   **เชื้อดื้อยา:** การใช้ยาปฏิชีวนะเกินจำเป็น นำไปสู่วิกฤตเชื้อดื้อยา ทำให้มีผู้เสียชีวิตประมาณ 38,000 คนต่อปี
    
*   **อาการไม่พึงประสงค์:** ปัญหาการใช้ยาซ้ำซ้อนหรือหลายชนิด โดยเฉพาะในผู้สูงอายุ รวมถึงการลักลอบปนยาในอาหารเสริม ก่อให้เกิดพิษต่อตับและไต
    

3.  **ปัญหาเชิงโครงสร้างอุตสาหกรรมยา:**
    

*   **พึ่งพาการนำเข้าสูง:** โครงสร้างอุตสาหกรรมยาของไทยยัง อ่อนแอ และพึ่งพาการนำเข้าวัตถุดิบและยาสำเร็จรูปจากต่างประเทศสูง สัดส่วนการผลิตในประเทศลดลงอย่างต่อเนื่อง
    
*   **ราคายาสูง:** ขาดมาตรการควบคุมต้นทุนและราคาอย่างมีประสิทธิภาพ ทำให้ยาบางรายการมีราคาสูงเกินความจำเป็น
    

5.  **กฎหมายและระบบข้อมูลล้าสมัย:**
    

*   กฎหมายและระบบกำกับดูแลยาไทยล้าสมัย ทำให้การควบคุมการสั่งใช้ยาและการจำหน่ายยาควบคุมพิเศษไม่เกิดผลจริง โดยเฉพาะในคลินิกเอกชนที่ไม่มีมาตรการบังคับให้ต้องออกใบสั่งยา
    
*   ประเทศไทยยัง **ไม่มีระบบข้อมูลยาแห่งชาติ และ ระบบใบสั่งยาออนไลน์มาตรฐาน** ทำให้ข้อมูลด้านยาตั้งแต่รหัสยา ราคายา การสั่งใช้ยา การเบิกจ่าย กระจัดกระจาย ไม่เชื่อมโยงกัน ส่งผลเป็นการลดประสิทธิภาพและความปลอดภัยในการใช้ยา
    

เราจะทำอะไร (WHAT)
------------------

พรรคประชาชนมุ่งมั่นที่จะปฏิรูปกฎหมายและโครงสร้างพื้นฐานด้านยา เพื่อให้การใช้จ่ายด้านยามีประสิทธิภาพ คุ้มค่า ยั่งยืน ยกระดับความปลอดภัยในการใช้ยาของประชาชน 

1.  **ปรับปรุงกฎหมายยา** เพื่อรองรับ **ระบบใบสั่งยาแห่งชาติ** ที่ใช้ในทุกสถานพยาบาล ทั้งรัฐและเอกชน เพื่อให้ข้อมูลการสั่ง–จ่ายยาเชื่อมโยงกัน ช่วยส่งเสริมการใช้ยาที่สมเหตุผลและเพิ่มความปลอดภัยของประชาชน
    
2.  **ยกระดับอุตสาหกรรมยาไทย** ผลักดันการผลิต **ยาต้นน้ำ** และลดการพึ่งพาการนำเข้าวัตถุดิบ สนับสนุนผู้ประกอบการให้ปรับปรุงการผลิตให้ได้มาตรฐานสากล เช่น GMP–PIC/S
    
3.  **พัฒนาระบบข้อมูลกลางด้านยา** พัฒนา **ศูนย์กลางข้อมูลยาแห่งชาติ (National Drug Information Center)** เพื่อเป็นฐานข้อมูลกลางด้านยาตลอดห่วงโซ่ พร้อมพัฒนาและบังคับใช้ **ระบบใบสั่งยาอิเล็กทรอนิกส์เต็มรูปแบบ (e-Prescription)**
    
4.  **ส่งเสริมการใช้ยาที่สมเหตุผล** และเพิ่มความปลอดภัยของประชาชน รณรงค์สร้างความรู้ความเข้าใจทั้งในฝ่ายวิชาชีพและประชาชน มีการติดตาม/วิเคราะห์เพื่อแก้ขปัญหาการใช้ยาที่ไม่เหมาะสม หรือไม่สมเหตุสมผล

ทำอย่างไรให้สำเร็จ (HOW)
------------------------

#### **1\. ปฏิรูปกฎหมายยาไทยทั้งระบบ**

*   **ปรับปรุง พ.ร.บ. ยา:** เพิ่มบทบัญญัติจัดตั้ง **คณะกรรมการพัฒนาระบบยาแห่งชาติ** และยกระดับการควบคุมยาควบคุมพิเศษและวัตถุออกฤทธิ์ ให้จ่ายได้เฉพาะตามใบสั่งยาที่ออกโดยผู้ประกอบวิชาชีพที่ได้รับอนุญาต พร้อมกำหนดให้สถานที่จ่ายยาทุกประเภทต้องอยู่ภายใต้ใบอนุญาตขายยา เพื่อรองรับระบบใบสั่งยาอิเล็กทรอนิกส์ระดับประเทศ
    
*   **ปรับปรุง พ.ร.บ. วิชาชีพเภสัชกรรม:** ให้สามารถออกข้อบังคับเพื่อกำหนด ขอบเขตงานของแต่ละวิชาชีพ ให้ชัดเจน มีมาตรฐานเดียวกันในการประเมินความรู้และทักษะของผู้ประกอบวิชาชีพทุกสาขา เพื่อให้การปฏิบัติงานเป็นไปตามหลักวิชาการและปลอดภัยต่อประชาชน
    
*   **ปรับปรุง พ.ร.บ. จัดซื้อจัดจ้างฯ:** ปรับปรุงกฎระเบียบการจัดซื้อจัดหาให้ **ยืดหยุ่นขึ้น** และเหมาะสมกับลักษณะเฉพาะของยา เพื่อให้สถานพยาบาลสามารถจัดซื้อยาได้อย่างคล่องตัวและต่อเนื่อง
    

#### **2\. สร้างอุตสาหกรรมยาใหม่เพื่อความมั่นคง**

*   **จัดตั้งศูนย์กลางด้านการพัฒนาและผลิตยาต้นน้ำของประเทศ** เพื่อเร่งสร้างขีดความสามารถในการผลิตวัตถุดิบยา (API) และลดการพึ่งพาการนำเข้า โดยกำหนด **สิทธิประโยชน์ด้านการลงทุน** สำหรับโรงงานผลิตวัตถุดิบยา
    
*   **ผลักดันองค์การเภสัชกรรม (อภ.) เป็นหน่วยงานหลักด้านความมั่นคงยา** 
    

*   ผลักดันการวิจัยและพัฒนายา แล้วเปิดโอกาสให้เอกชนต่อยอด 
    
*   เน้นการผลิตหรือจัดหาวัตถุดิบทางยาที่สำคัญ
    
*   มุ่งผลิต ยากำพร้า หรือยาจำเป็นที่เอกชนไม่ผลิต 
    
*   รักษาสมดุลด้านราคาและปริมาณยาในช่วงวิกฤต
    

#### **3\. สร้างข้อมูลกลางด้านยาและระบบใบสั่งยาออนไลน์**

*   **จัดตั้งศูนย์กลางข้อมูลยาแห่งชาติ (NDIC):** กระทรวงสาธารณสุขจะจัดตั้ง ศูนย์กลางข้อมูลยาแห่งชาติ เพื่อรวบรวมและบริหารจัดการข้อมูลด้านยาทุกมิติอย่างเป็นระบบ ซึ่งจะนำไปสู่การกำหนด **รหัสยาแห่งชาติ** (National Drug Code) และ **ราคากลางยาแห่งชาติ** (National Drug Reference Price) ให้เป็นมาตรฐานกลางสำหรับยาทุกชนิด
    
*   **พัฒนา e-Prescription:** พัฒนาและบังคับใช้ ระบบใบสั่งยาอิเล็กทรอนิกส์กลาง (e-Prescription) ให้ครอบคลุมทุกสถานพยาบาลและร้านขายยา เพื่อให้ข้อมูลยาเชื่อมโยงกันอย่างไร้รอยต่อ เพิ่มความปลอดภัยในการใช้ยา และทำให้ราคายาโปร่งใส
    

![](https://election69.peoplesparty.or.th/images/logos/logo-main.svg)