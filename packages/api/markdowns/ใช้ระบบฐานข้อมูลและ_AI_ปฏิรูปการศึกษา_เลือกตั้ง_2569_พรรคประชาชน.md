ทำไมต้องแก้ปัญหา (WHY)
----------------------

1.  **การลงทุนที่ไร้ยุทธศาสตร์**: แม้ภาครัฐจะลงทุนไปแล้วหลักพันล้านบาทในการพัฒนาระบบจัดการเรียนรู้แห่งชาติ (NDLP) หรือการแจกแท็บเล็ตในอดีต แต่กลับขาดการวางยุทธศาสตร์ที่ชัดเจนและเกิดความล่าช้า ทำให้ "เมกะโปรเจกต์" เหล่านี้ยังไม่สามารถสร้างความเปลี่ยนแปลงในการศึกษาไทยได้จริง
    
2.  **ข้อมูลที่ไม่ถูกนำมาใช้**: เราขาดฐานข้อมูลกลางที่มีคุณภาพ (Big Data) ทำให้กระทรวงฯ และสถานศึกษาประเมินผลสัมฤทธิ์และออกแบบนโยบายได้ไม่ตรงจุด ส่งผลให้การจัดสรรงบประมาณกระจายไปไม่ถึงพื้นที่ที่ต้องการความช่วยเหลือจริง
    

เราจะทำอะไร (WHAT)
------------------

เราจะผลักดันให้เกิดการใช้ประโยชน์จากเทคโนโลยีทางการศึกษาในทุกห้องเรียน เพื่อช่วยให้นักเรียนทุกคนเข้าถึงการศึกษาที่มีคุณภาพ ตอบโจทย์ 4 กลุ่มเป้าหมาย:

1.  **นักเรียน**: เข้าถึงช่องทางในการเรียนรู้ผ่านระบบดิจิทัล เพื่อประกอบและเสริมการเรียนรู้ในห้องเรียน ไม่ว่าจะเป็น
    

*   คลังเนื้อหาคุณภาพ ครอบคลุมทุกวิชา ทุกระดับชั้น ทุกรูปแบบ (เช่น คลิปการสอน แบบฝึกหัด ชีทสรุป) 
    
*   ระบบ **AI Personalised Learning** ที่สร้างประสบการณ์การเรียนรู้แบบเฉพาะบุคคล เช่น ปรับความยากง่ายของแบบฝึกหัดตามศักยภาพของเด็กแต่ละคน
    

3.  **ครู**: เข้าถึงตัวช่วยในการออกแบบแผนการสอนให้กับนักเรียนในห้องเรียน 
    

*   มีเครื่องมือช่วยจัดตารางเรียน วางแผนการสอน ออกแบบการบ้านหรือการประเมิน วิเคราะห์จุดแข็ง-จุดอ่อนของนักเรียนรายบุคคล ซึ่งจะช่วยลดภาระงานธุรการและคืนครูสู่ห้องเรียน
    
*   ช่องทางออนไลน์ในการแลกเปลี่ยนแผนการสอน องค์ความรู้ และเทคนิคการสอนระหว่างครูทั่วประเทศ (เช่น Professional Learning Community: PLC)
    

5.  **สถานศึกษา**: เข้าถึงระบบในการบริหารจัดการทรัพยากรของสถานศึกษาให้เกิดประสิทธิภาพ เช่น 
    

*   ข้อมูลพื้นฐานและผลการเรียนรู้ของนักเรียน เพื่อใช้ในการยกระดับ-ปรับปรุงหลักสูตรสถานศึกษา ป้องกันปัญหานักเรียนหลุดออกจากระบบการศึกษา และประเมินประสิทธิภาพของครูในการจัดการเรียนการสอน 
    
*   ระบบบริหารจัดการงบประมาณของสถานศึกษา ที่สนับสนุนกระบวนการจัดซื้อจัดจ้างให้สะดวกต่อผู้ปฏิบัติหน้าที่ และโปร่งใสต่อการตรวจสอบโดยนักเรียนและผู้ปกครอง
    

7.  **กระทรวง**: เข้าถึงฐานข้อมูลทั้งหมดที่เกี่ยวข้องกับการเรียนรู้ของเด็กทั่วประเทศ เพื่อประเมินและออกแบบนโยบายที่ตรงจุด เช่น
    

*   การประเมินผลสัมฤทธิ์ทางการศึกษาของสถานศึกษา เพื่อวางแนวทางในการจัดสรรทรัพยากรรายพื้นที่ และลดความเหลื่อมล้ำทางการศึกษา 
    
*   การประเมินผลสัมฤทธิ์ทางการศึกษาของระบบการศึกษา เพื่อวางแนวทางในการทบทวนกรอบหลักสูตรระดับชาติ และยกระดับมาตรฐานกลาง
    

ทำอย่างไรให้สำเร็จ (HOW)
------------------------

1.  **ลงทุนในการพัฒนา “ระบบการเรียนรู้แห่งชาติ” โดยส่วนกลาง เพื่อเป็นระบบขั้นพื้นฐาน ที่นักเรียนและครูในทุกสถานศึกษาเข้าถึงและใช้ประโยชน์ได้**
    

*   **ออกแบบระบบ**ให้รองรับการให้บริการและการเข้าถึงข้อมูลตามแนวทางที่พรรคประชาชนเสนอข้างต้น โดยพิจารณาต่อยอดจากระบบจัดการเรียนรู้แห่งชาติ (NDLP) ที่มีการลงทุนไปแล้ว
    
*   **จัดสรรอุปกรณ์** (เช่น แท็บเล็ต โน้ตบุ๊ก) ให้นักเรียนและครูในระดับชั้นหรือในกลุ่มที่เหมาะสม โดยเริ่มต้นจากการนำร่องและประเมินผล ก่อนขยายผลไปทั่วประเทศ
    
*   **กำหนดให้ทุกสถานศึกษามีบุคลากรด้านเทคโนโลยีอย่างน้อย 1 คน (Digital Champion)** เพื่อทำหน้าที่อบรมครูภายในสถานศึกษาให้ใช้ประโยชน์จากเทคโนโลยี
    

3.  **ปลกล็อกและจัดสรรงบประมาณให้สถานศึกษา ลงทุนในเทคโนโลยีด้านการศึกษาที่เหมาะสมกับความต้องการของสถานศึกษา เพิ่มเติมจาก “ระบบการเรียนรู้แห่งชาติ” ของส่วนกลาง**
    

*   ปลดล็อกให้สถานศึกษามีความยืดหยุ่นมากขึ้นในการนำงบรายหัว (ที่ปัจจุบันแบ่งออกเป็น 5 ด้าน) มาใช้ในการจัดซื้อบริการเทคโนโลยีด้านการศึกษาสำหรับแต่ละสถานศึกษา (เช่น โปรแกรมเพื่อการเรียนการสอน สื่อการสอนออนไลน์ อุปกรณ์ดิจิทัลเสริม)
    
*   ปรับปรุงและใช้ประโยชน์จาก “กองทุนพัฒนาเทคโนโลยีเพื่อการศึกษา” ที่มีอยู่แล้ว ในการสนับสนุนการจัดซื้อบริการเทคโนโลยีด้านการศึกษาสำหรับโครงการในระดับพื้นที่หรือกลุ่มสถานศึกษา
    

![](https://election69.peoplesparty.or.th/images/logos/logo-main.svg)