ทำไมต้องแก้ปัญหา (WHY)
----------------------

1.  **วิกฤตที่แก้ไม่ได้ด้วยวิธีเดิม:** ปัญหาน้ำท่วมซ้ำซาก ไฟป่า และฝุ่น PM 2.5 ที่ประเทศไทยต้องเผชิญในทุกๆ ปี ต้องการข้อมูลที่แม่นยำระดับวินาทีจากอวกาศเพื่อนำมาแก้ปัญหาอย่างมีประสิทธิภาพ
    
2.  **ความเสี่ยงถูกผูกขาด:** หากไทยไม่เริ่มสร้างเทคโนโลยีเองตอนนี้ เราจะกลายเป็นเพียง "ผู้ซื้อ-ผู้ใช้-ผู้รับจ้างผลิต” ที่ถูกผูกขาดโดยเจ้าของเทคโนโลยีระดับโลก และพลาดโอกาสในตลาดเศรษฐกิจอวกาศที่คาดการณ์ว่าจะมีมูลค่าสูงถึง 1 ล้านล้านดอลลาร์ภายในปี 2030
    

เราจะทำอะไร (WHAT)
------------------

เราจะขับเคลื่อนยุทธศาสตร์ **"3 เสาหลักอวกาศไทย"** เพื่อเปลี่ยนความท้าทายให้เป็นโอกาสใหม่:

*   **เสาหลักที่ 1:** อวกาศเพื่อแก้ปัญหา ประเทศไทยกำลังเผชิญปัญหาที่จำเป็นต้องใช้เทคโนโลยีอวกาศในการแก้ไขและป้องกัน เช่น น้ำท่วม ไฟป่า ภัยความมั่นคงรอบพรมแดน จากสแกมเมอร์ การโจมตีทางไซเบอร์
    
*   **เสาหลักที่ 2:** สร้างเศรษฐกิจอวกาศ ประเทศไทยมีความพร้อมระดับหนึ่ง แต่ยังไม่สามารถปลดล็อกศักยภาพได้อย่างเต็มที่ รัฐต้องเป็นผู้ลงทุนให้เกิด “เศรษฐกิจอวกาศ” และเป็นผู้ใช้รายแรก โดยนำปัญหาจากเสาหลักที่ 1 เป็นตัวตั้งเพื่อกำหนดการลงทุนของรัฐ
    
*   **เสาหลักที่ 3:** วางรากฐานอวกาศไทย การพัฒนาด้านอวกาศของไทยในปัจจุบันยังมีลักษณะต่างคนต่างทำและขาดนโยบาย จึงจำเป็นต้องวางรากฐานอย่างจริงจัง ผ่านการออกกฎหมายเฉพาะและจัดตั้งหน่วยงานกำกับดูแลที่มีประสิทธิภาพ
    

ทำอย่างไรให้สำเร็จ (HOW)
------------------------

**เสาหลักที่ 1 อวกาศเพื่อแก้ปัญหา**

*   เพิ่มขีดความสามารถในการเก็บข้อมูล: นำเทคโนโลยี Geoinformatics มาใช้ผ่านอุปกรณ์ต่างๆ เช่น เซ็นเซอร์, Radar, Lidar, โดรน และดาวเทียม 
    
*   ปรับปรุงแผนดาวเทียม: ให้ GISTDA ผลิตและส่งดาวเทียมที่ตอบโจทย์ปัญหาจริงของประเทศ 
    
*   เปลี่ยนข้อมูลให้เป็นการกระทำ (Actionable Data): รัฐต้องมีบทบาทสั่งการให้เก็บและนำข้อมูลมาใช้จริง ไม่ใช่แค่ดูข้อมูลเฉยๆ 
    
*   เปิดข้อมูลสู่สาธารณะ: เพื่อให้ภาคเอกชนนำไปต่อยอดและสร้างนวัตกรรมใหม่ 
    
*   ความมั่นคงและอธิปไตย: รัฐบาลร่วมมือกับกองทัพลงทุนในเทคโนโลยีป้องกันประเทศ (Defense Tech) เช่น UAVs, โดรนสอดแนม และดาวเทียมด้านความมั่นคงของตนเอง
    

**เสาหลักที่ 2 สร้างเศรษฐกิจอวกาศ**

*   รัฐเป็นผู้นำ: รัฐต้องเป็นผู้กำหนดทิศทาง ผู้ลงทุน และเป็น "ผู้ซื้อรายแรก" 
    
*   เน้นสินค้าไทย (Local Content): กำหนดสัดส่วนการใช้อุปกรณ์ที่ออกแบบและประกอบในไทยให้ใกล้เคียง 100% และจัดซื้อจากเอกชนไทยในสัดส่วนที่สูงที่สุด
    
*   หนุนผู้ประกอบการรายเล็ก: เปิดโอกาสสตาร์ตอัปได้ส่งผลิตภัณฑ์ไปทดสอบในอวกาศ
    
*   ปฏิรูปการวิจัย: โดยรัฐต้องดำเนินการ
    

*   จัดสรรงบประมาณแบบต่อเนื่องหลายปี (Multi-Years)
    
*   ลงทุนโครงสร้างพื้นฐานขนาดใหญ่ที่เอกชนทำเองไม่ได้ แล้วเปิดให้เอกชนเข้าใช้
    
*   ส่งเสริมให้เอกชนรายเล็กและรายใหญ่ ร่วมมือวิจัยด้านอวกาศที่มุ่งแก้ไขปัญหาของประเทศ และงานวิจัยที่มุ่งหาเทคโนโลยีเชิงลึกล้ำสมัย (Frontier Tech, Deep Tech) เทคโนโลยีอวกาศที่ถูกปรับใช้ในอุตสาหกรรมอื่น (Spin-Off Tech)
    

*   บูรณาการหน่วยงานสนับสนุน:
    

*   สำนักงานนวัตกรรมแห่งชาติ (NIA) หรือ สำนักงานส่งเสริมเศรษฐกิจดิจิทัล (DEPA): ส่งเสริมเศรษฐกิจอวกาศผ่านกลไกกองทุนและการร่วมลงทุนที่ชัดเจน
    
*   สำนักงานคณะกรรมการส่งเสริมการลงทุน (BOI) และกระทรวงการคลัง: ตั้งกองทุนและสนับสนุน Venture Capital เพื่อเป็นแหล่งเงินทุนและส่งเสริมเอกชนบุกตลาดต่างประเทศ พร้อมหามาตรการช่วยเหลือทางภาษี
    
*   กรมทรัพย์สินทางปัญญา: เร่งส่งเสริมการจดสิทธิบัตรด้านอวกาศ
    
*   กรมศุลกากร: อำนวยความสะดวกในการนำเข้าชิ้นส่วนเทคโนโลยี 
    
*   แก้ไขกระบวนการจัดซื้อจัดจ้างภาครัฐ: ปรับปรุงแนวทางและกำหนดโจทย์การจัดซื้อจัดจ้างเพื่อนวัตกรรม ร่วมกับหน่วยงานรัฐที่เกี่ยวข้อง
    

*   การสร้างบุคลากร:
    

*   เพิ่มสาขาวิชาวิศวกรรมอวกาศในมหาวิทยาลัยไทย
    
*   ให้ทุนส่งคนไทยไปศึกษาหรือทำงานในองค์กรอวกาศชั้นนำระดับโลก
    
*   มีนโยบายดึงตัวผู้เชี่ยวชาญคนไทยในต่างประเทศให้กลับมาช่วยพัฒนาและทำงานในประเทศ
    

**เสาหลักที่ 3 วางรากฐานอวกาศไทย**

*   จัดระเบียบกฎหมาย: เร่งออกกฎหมายกำกับกิจการอวกาศที่ชัดเจนและครอบคลุม
    
*   องค์กรอิสระ: จัดตั้งสำนักงานกำกับกิจการอวกาศ ทำหน้าที่กำกับดูแล (Regulator) 
    
*   แผนแม่บทอวกาศ: จัดทำแผนที่สมเหตุสมผล เหมาะกับสถานการณ์ และมีการจัดลำดับความสำคัญ โดยให้ทุกภาคส่วนมีส่วนร่วม
    
*   ยกระดับสู่มาตรฐานสากล: ปรับกฎระเบียบให้สอดคล้องกับมาตรฐานองค์การเพื่อความร่วมมือทางเศรษฐกิจและการพัฒนา (OECD) เพื่อให้ไทยเข้าสู่ห่วงโซ่อุปทานอวกาศโลก (Global Supply Chain) ได้อย่างรวดเร็ว
    

![](https://election69.peoplesparty.or.th/images/logos/logo-main.svg)