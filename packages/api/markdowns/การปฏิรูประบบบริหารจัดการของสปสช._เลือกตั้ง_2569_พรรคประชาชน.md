ทำไมต้องแก้ปัญหา (WHY)
----------------------

แม้ว่า ระบบหลักประกันสุขภาพถ้วนหน้า หรือ **บัตรทอง** ของประเทศไทย จะเป็นความสำเร็จที่ช่วยให้ประชาชนเข้าถึงบริการสาธารณสุขได้อย่างครอบคลุม แต่ปัจจุบันระบบกำลังเผชิญกับวิกฤตหลายด้านที่ส่งผลกระทบต่อทั้งผู้รับบริการและผู้ให้บริการ

1.  **วิกฤตคุณภาพบริการและความเสี่ยงขาดทุน:**
    

*   **ลดต้นทุน เสี่ยงลดคุณภาพบริการ:** โรงพยาบาลและหน่วยบริการคู่สัญญาได้รับค่าชดเชยบริการเฉลี่ยจาก สปสช. ต่ำกว่าต้นทุน กระทบต่อสภาพคล่องของโรงพยาบาล นำไปสู่ความเสี่ยงในการ ลดคุณภาพการบริการ
    
*   **คลินิกพรีเมียมสร้างความเหลื่อมล้ำ:** โรงพยาบาลจัดบริการคลินิกพรีเมียมเพื่อหารายได้ชดเชยการขาดทุน ทำให้โรงพยาบาลใช้ทรัพยากรภาครัฐไปจัดบริการให้กลุ่มที่มีฐานะดี ยิ่งตอกย้ำความเหลื่อมล้ำในระบบบริการสุขภาพ
    

3.  **บุคลากรลาออก:** บุคลากรสุขภาพในภาครัฐประสบ **ความเครียดและหมดไฟ** เนื่องจากค่าตอบแทนและสวัสดิการไม่สมดุลกับภาระงาน
    
4.  **หน่วยบริการถอนตัว:** หน่วยบริการเอกชน หน่วยบริการปฐมภูมิ (คลินิกชุมชนอบอุ่น) หรือหน่วยนวัตกรรมคู่สัญญา ได้รับผลกระทบจากการเปลี่ยนแปลงเกณฑ์หรือประกาศจ่ายย้อนหลังที่คาดการณ์ได้ยาก จึงถอนตัวจากเครือข่ายบัตรทอง ส่งผลกระทบต่อประชาชนผู้ใช้สิทธิ์
    
5.  **สิทธิประโยชน์ไม่สมเหตุสมผล:** ชุดสิทธิประโยชน์หลักที่มีความจำเป็น (เช่น ค่าผ่าตัด ค่าดูแลผู้ป่วยใน) สปสช. จ่ายให้น้อยและไม่ครอบคลุมต้นทุน ขณะที่สิทธิประโยชน์บางอย่างถูกวิจารณ์ว่าไม่มีความจำเป็น
    

เราจะทำอะไร (WHAT)
------------------

เพื่อเร่งฟื้นความเชื่อมั่นของประชาชนต่อระบบบัตรทอง พรรคประชาชนเสนอมาตรการปรับปรุงประสิทธิภาพการบริหารจัดการดังนี้:

1.  **เพิ่มงบประมาณที่จำเป็น:** เพิ่มงบประมาณลงทุนในระบบบริการสุขภาพ โดยเฉพาะส่วน สร้างเสริมสุขภาพและป้องกันโรค และการเพิ่มคุณภาพการบริการที่หน่วยบริการสุขภาพปฐมภูมิ เช่น รพ.สต. ศูนย์บริการสาธารณสุข
    
2.  **สนับสนุนการวิจัยและศึกษาต้นทุนที่แท้จริงของการจัดบริการ** เพื่อให้การจัดทำงบประมาณสอดคล้องกับต้นทุน โดยคำนึงถึงความแตกต่างของพื้นที่และโครงสร้างประชากร 
    
3.  **สนับสนุนบริการเชิงคุณค่า (Value based healthcare):** สนับสนุนบริการและการจ่ายบริการชุดสิทธิประโยชน์ เช่น การฟื้นฟูสุขภาพและการดูแลต่อเนื่อง พร้อมๆ กับการ ตัดลด สิทธิประโยชน์ที่ไม่จำเป็นหรือให้คุณค่าต่ำ
    
4.  **ปรับปรุงระบบการจ่ายเงินให้รวดเร็ว:** ปรับปรุงประสิทธิภาพการตรวจสอบความถูกต้องและการเบิกค่าใช้จ่ายให้รวดเร็วใกล้เคียงการจ่ายแบบ Real Time เพื่อลดความไม่แน่นอนและการเรียกคืนค่าชดเชยบริการย้อนหลัง
    
5.  **สื่อสารสิทธิประโยชน์ของบัตรทองอย่างตรงไปตรงมา** เพื่อปรับความคาดหวังของประชาชนให้ใกล้เคียงกับศักยภาพที่ระบบทำได้
    
6.  **เพิ่มความโปร่งใสและการถ่วงดุล:** ปรับปรุงระบบควบคุมกำกับหลักประกันสุขภาพแห่งชาติให้มีความโปร่งใสและตรวจสอบได้ โดย:
    

*   ปรับสัดส่วนคณะกรรมการ ให้สะท้อนผู้มีส่วนได้เสียในระบบครบทุกองค์ประกอบ
    
*   กำหนดวาระและลดบทบาทที่ทับซ้อนของคณะกรรมการหลักประกันสุขภาพแห่งชาติ ไม่ให้กรรมการเป็นทั้งผู้กำหนดนโยบายและผู้ดำเนินงาน
    
*   เปิดเผยข้อมูลบุคคลของคณะกรรมการ ช่วยในการตรวจสอบประโยชน์ทับซ้อน และเปิดเผยข้อมูลวิชาการประกอบการตัดสินใจปรับปรุงชุดสิทธิประโยชน์
    

ทำอย่างไรให้สำเร็จ (HOW)
------------------------

พรรคประชาชนจะดำเนินการผ่านการแก้ไขกฎหมายหลักและการใช้ประโยชน์จากเทคโนโลยี:

1.  **แก้ไข พ.ร.บ. หลักประกันสุขภาพแห่งชาติ:**
    

*   แก้ไของค์ประกอบคณะกรรมการหลักประกันสุขภาพแห่งชาติ เพิ่มสัดส่วนผู้ให้บริการ ภาคประชาชน และคณะกรรมการจากพื้นที่ (อปสข.) เพื่อให้สอดคล้องกับการบริหารจัดการงบประมาณ
    
*   กำหนดวาระการดำรงตำแหน่ง และเปิดเผยข้อมูลคณะกรรมการที่อาจกระทบกับการกำหนดนโยบายสุขภาพ
    

3.  **เพิ่มงบประมาณเพื่อคุณภาพ:** จัดงบประมาณเพิ่มเติมอย่างน้อย 17,000 ล้านบาท สำหรับผู้ป่วยใน (อัตราไม่ต่ำกว่า 10,000 บาทต่อ AdjRW) พร้อมเพิ่มสัดส่วนงบเพื่อ สร้างเสริมสุขภาพและป้องกันโรค และงบพัฒนาคุณภาพการบริการที่หน่วยบริการสุขภาพปฐมภูมิ
    
4.  **วิจัยศึกษาต้นทุนการให้บริการ** และประเมินผลความคุ้มค่าของชุดสิทธิประโยชน์ โดยใช้ประโยชน์จาก พ.ร.บ. ระบบข้อมูลสุขภาพดิจิทัล, National Clearing House และ เทคโนโลยี AI มาคำนวณต้นทุนการจัดบริการที่แม่นยำ คำนึงถึงความแตกต่างของพื้นที่และโครงสร้างประชากร
    
5.  **ยุติการประกาศเกณฑ์การจ่ายที่ให้ผลย้อนหลัง** เมื่อ สปสช. กำหนดเกณฑ์การจ่ายแล้ว ให้ยึดเกณฑ์การจ่ายนั้นตลอดปีงบประมาณ เพื่อสร้างความเชื่อมั่นต่อระบบเบิกจ่าย และควรมีระบบบัฟเฟอร์รองรับกรณีคาดการณ์ค่าใช้จ่ายคลาดเคลื่อน
    
6.  **เปิดเผยข้อมูลและการมีส่วนร่วม:** สนับสนุนการเปิดเผยข้อมูลการจัดซื้อจัดจ้าง และการจัดทำ/ปรับปรุง/ตัดชุดสิทธิประโยชน์ โดยทุกภาคส่วนมีส่วนร่วมแสดงความเห็น และมีข้อมูลวิชาการประกอบการตัดสินใจ
    
7.  **สื่อสารชุดสิทธิประโยชน์**ให้ประชาชนรับทราบอย่างชัดเจนผ่านสมุดพกสุขภาพ (Personal Health Record application)
    

![](https://election69.peoplesparty.or.th/images/logos/logo-main.svg)