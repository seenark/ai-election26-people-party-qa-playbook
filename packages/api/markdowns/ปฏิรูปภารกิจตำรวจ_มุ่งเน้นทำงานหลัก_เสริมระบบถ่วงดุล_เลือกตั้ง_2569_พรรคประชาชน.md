ทำไมต้องแก้ปัญหา (WHY)
----------------------

การปฏิรูปสำนักงานตำรวจแห่งชาติ (สตช.) ไม่เพียงแต่ต้องแก้ไขปัญหาภายในด้านการแต่งตั้งโยกย้าย แต่ต้องปรับโครงสร้างภารกิจให้เป็นไปตามหลักสากล เพื่อให้ตำรวจสามารถมุ่งเน้นงานหลักคือการป้องกันและปราบปรามอาชญากรรมได้อย่างเต็มที่ พร้อมทั้งเสริมสร้างระบบถ่วงดุลในกระบวนการยุติธรรม

ปัญหาสำคัญของ สตช. คือภารกิจที่กว้างขวางเกินขอบเขตมาตรฐานสากล นำไปสู่ 2 ปัญหา

**1\. ขาดความเชี่ยวชาญและทรัพยากรถูกกระจาย:** เจ้าหน้าที่ตำรวจต้องรับผิดชอบงานที่หลากหลายเกินไป ทำให้ขาดความเชี่ยวชาญเฉพาะทางในหลายด้าน และทรัพยากรที่มีอยู่ถูกกระจายออกจาก ภารกิจหลักที่แท้จริง คือการป้องกันและปราบปรามอาชญากรรม

**2\. ตัวชี้วัดความสำเร็จไม่ตรงจุด:** ตัวชี้วัดผลงานที่แท้จริงไม่ควรเป็นเพียงจำนวนการจับกุมหรือสำนวนคดีที่ส่งฟ้อง แต่ควรวัดผลจากการป้องกันเหตุร้ายที่จะเกิดขึ้น หรือความสงบสุขของสังคม 

เราจะทำอะไร (WHAT)
------------------

พรรคประชาชนจะโอนภารกิจเฉพาะทาง ออกจากสำนักงานตำรวจแห่งชาติ ไปยังหน่วยงานที่มีความเชี่ยวชาญโดยเฉพาะ หรือมีความเกี่ยวข้องกับงานนั้นโดยตรง เพื่อให้ตำรวจสามารถมุ่งเน้น ภารกิจหลักด้านการป้องกันและปราบปรามอาชญากรรม ได้อย่างเต็มที่ ลดโอกาสการใช้อำนาจโดยมิชอบ

### 1\. ด้านกระบวนการยุติธรรม

*   งานนิติเวชและพิสูจน์หลักฐาน: โอนให้กระทรวงยุติธรรมเพื่อสร้างความเป็นกลางและความน่าเชื่อถือในการตรวจพิสูจน์ แก้ปัญหาความไม่เชื่อมั่นในคดีสำคัญ
    
*   งานป้องกันปราบปรามการทุจริต (บก.ปปป.): โอนให้ ป.ป.ช. เพื่อเพิ่มความเป็นอิสระในการตรวจสอบและปราบปรามการคอร์รัปชัน
    

### 2\. ด้านการบริการประชาชน

*   งานจราจร: โอนให้กรุงเทพมหานคร หรือท้องถิ่น เพื่อกระจายอำนาจให้คนในพื้นที่จัดการปัญหาจราจรได้ตรงจุดและรวดเร็วขึ้น
    
*   งานตรวจคนเข้าเมือง: โอนให้กระทรวงมหาดไทยเพื่อให้ผู้เชี่ยวชาญมุ่งเน้นการบริหารจัดการพลเมืองและการเข้าออกประเทศ
    

### 3\. ด้านความมั่นคงชายแดน

*   ตำรวจตระเวนชายแดน: โอนไปสังกัดหน่วยบัญชาการพิทักษ์ชายแดนไทย(จัดตั้งใหม่ภายใต้กระทรวงมหาดไทย) เพื่อสร้างระบบบังคับบัญชาเฉพาะด้านในการจัดการอาชญากรรมข้ามชาติและความมั่นคงชายแดน
    

### 4\. ด้านภารกิจเฉพาะทางอื่นๆ

*   งานเฉพาะทาง (เช่น ปอศ., ปทส., คุ้มครองผู้บริโภค): โอนให้กระทรวงที่เกี่ยวข้องโดยตรง (เช่น กระทรวงพาณิชย์, กระทรวงทรัพยากรธรรมชาติฯ, สคบ.)
    

ทำอย่างไรให้สำเร็จ (HOW)
------------------------

การโอนอำนาจหน้าที่และหน่วยงานภายใน สตช. ไปยังหน่วยงานที่รับผิดชอบใหม่ ต้องดำเนินการผ่านกระบวนการทางกฎหมายดังนี้:

**1\. ร่างพระราชกฤษฎีกา:** สำหรับการโอนหน่วยงานภายในของ สตช. ไปยังส่วนราชการอื่นที่มีฐานะเป็น กระทรวง ทบวง กรม

*   ตัวอย่าง: โอนงานกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (บก.ปอศ.) ไปยังกระทรวงพาณิชย์, โอนงานกองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) ไปยังกระทรวงทรัพยากรธรรมชาติฯ, โอนงานกองบังคับการตำรวจทางหลวง (บก.ทล.) ไปยังกระทรวงคมนาคม
    

**2\. ร่างพระราชบัญญัติ:** สำหรับการโอนหน่วยงานไปสู่การจัดตั้งหน่วยงานใหม่ หรือโอนไปยังองค์กรอิสระ

*   ตัวอย่าง: โอนงาน บก.ปปป. ไปยัง ป.ป.ช., โอนงานตำรวจตระเวนชายแดน ไปจัดตั้งหน่วยบัญชาการพิทักษ์ชายแดนไทย
    

**3\. การออกระเบียบ:** ให้หน่วยงานภายใต้ฝ่ายบริหารออกระเบียบและแนวทางปฏิบัติเพื่อรองรับการถ่ายโอนบุคลากรและทรัพย์สิน 

**4\. ปรับปรุงตัวชี้วัด (KPIs)** ให้มุ่งเน้นที่การป้องกันเหตุร้ายและมาตรวัดความสงบสุขของสังคมควบคู่ไปกับตัวเลขการจับกุม

![](https://election69.peoplesparty.or.th/images/logos/logo-main.svg)