ทำไมต้องแก้ปัญหา (WHY)
----------------------

1.  **สัดส่วนสมาชิกสหภาพแรงงานต่ำวิกฤต:** ปัจจุบันประเทศไทยมีแรงงานที่เป็นสมาชิกสหภาพเพียง 5 แสนคน จากแรงงานทั้งหมด 40 ล้านคน (ประมาณ 1.5%) ซึ่งถือว่าน้อยมากเมื่อเทียบกับมาตรฐานโลก ส่งผลให้แรงงานส่วนใหญ่ขาด "เสียง" ในการเจรจาค่าจ้างและสวัสดิการ
    
2.  **กฎหมายล้าหลังและจำกัดสิทธิ:** กฎหมายแรงงานสัมพันธ์ปัจจุบันมีข้อจำกัด เช่น ห้ามแรงงานต่างบริษัทรวมตัวกัน (แม้จะอยู่ในอุตสาหกรรมเดียวกัน) และยอมให้อำนาจรัฐแทรกแซงกิจกรรมของสหภาพได้
    
3.  **ขาดสิทธิขั้นพื้นฐานตามหลักสากล:** ประเทศไทยยังไม่ได้รับรองอนุสัญญา ILO 87 และ 98 ซึ่งเป็นมาตรฐานโลกที่รับรองเสรีภาพในการสมาคมและการเจรจาต่อรอง ทำให้แรงงานไทยต้องทนกับสภาพการจ้างที่ย่ำแย่และถูกกดค่าแรงจากนายจ้างโดยไม่มีกลไกช่วยเหลือที่มีประสิทธิภาพ
    

เราจะทำอะไร (WHAT)
------------------

1.  **ยึดมาตรฐานโลก (ILO):** ปรับมาตรการคุ้มครองแรงงานให้เป็นไปตามหลักสากลในอนุสัญญาองค์การแรงงานระหว่างประเทศ (ILO) ฉบับที่ 87 และ 98 
    
2.  **ขยายคำนิยาม "แรงงาน”** ให้ครอบคลุมคนทำงานรูปแบบใหม่ (เช่น ฟรีแลนซ์ แรงงานแพลตฟอร์ม) เพื่อช่วยให้ลูกจ้างในอุตสาหกรรมเดียวกันแต่ต่างผู้ว่าจ้าง สามารถรวมตัวกันได้
    
3.  **เปิดกว้างสิทธิจัดตั้งสหภาพ:** รับรองให้แรงงานสามารถรวมตัวกันเป็นสหภาพแรงงานได้ โดยไม่แบ่งแยกเชื้อชาติหรือสถานที่ทำงาน (เช่น สหภาพแรงงานสร้างสรรค์ บุคลากรทางการแพทย์และสาธารณสุข พนักงานของรัฐ)
    
4.  **คุ้มครองการเจรจาร่วม:** เพิ่มช่องทางให้สหภาพแรงงานหลายแห่ง ยื่นข้อเรียกร้องร่วมกัน โดยได้รับการคุ้มครองจากการถูกลงโทษหรือกลั่นแกล้ง
    
5.  **สร้างระบบเจรจาที่โปร่งใส:** กำหนดกลไกที่ชัดเจนในการต่อรองกับผู้ว่าจ้าง รวมถึงสิทธิของแรงงานในการเข้าถึงข้อมูลที่เกี่ยวข้องกับการทำงาน (เช่น ผลประกอบการ ความเสี่ยงที่เป็นอันตรายต่อแรงงาน)
    

ทำอย่างไรให้สำเร็จ (HOW)
------------------------

1.  **ให้สัตยาบันอนุสัญญา ILO** ฉบับที่ 87 (อนุสัญญาว่าด้วยเสรีภาพในการสมาคมและการคุ้มครองสิทธิในการรวมตัว) และฉบับที่ 98 (อนุสัญญาว่าด้วยสิทธิในการรวมตัวและการเจรจาต่อรองร่วม)
    
2.  **แก้ไข พ.ร.บ. แรงงานสัมพันธ์** พ.ศ. 2518 และ พ.ร.บ. แรงงานรัฐวิสาหกิจสัมพันธ์ พ.ศ. 2534 ให้สอดคล้องกับอนุสัญญา ILO ฉบับที่ 87 และฉบับที่ 98
    

![](https://election69.peoplesparty.or.th/images/logos/logo-main.svg)