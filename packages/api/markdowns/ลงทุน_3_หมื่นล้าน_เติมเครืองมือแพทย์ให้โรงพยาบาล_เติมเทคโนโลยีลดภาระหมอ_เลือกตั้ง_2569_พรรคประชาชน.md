ทำไมต้องแก้ปัญหา (WHY)
----------------------

แม้ประเทศไทยจะประสบความสำเร็จในการสร้างระบบหลักประกันสุขภาพถ้วนหน้า (ครอบคลุมร้อยละ 99.73 ในปี พ.ศ. 2567) แต่รายงานจาก สำนักงานสภาพัฒนาการเศรษฐกิจและสังคมแห่งชาติ (สศช.) ชี้ให้เห็นว่า "ความเหลื่อมล้ำในคุณภาพบริการ" ยังคงเป็นวิกฤตที่ซ่อนอยู่:

• **การกระจุกตัวของทรัพยากร**: แพทย์และเครื่องมือแพทย์ที่ทันสมัยกระจุกตัวอยู่อย่างหนาแน่นเฉพาะในกรุงเทพมหานครและหัวเมืองใหญ่ (เช่น ภูเก็ต, เชียงใหม่, ขอนแก่น) ในขณะที่ภูมิภาคอื่น โดยเฉพาะภาคตะวันออกเฉียงเหนือ ขาดแคลนอย่างหนัก

• **วิกฤตขาดแคลนเครื่องมือวินิจฉัย**: เครื่องมือสำคัญอย่าง เครื่องสร้างภาพด้วยสนามแม่เหล็กไฟฟ้า (MRI) ในภาคตะวันออกเฉียงเหนือมีสัดส่วนเพียง 1 เครื่องต่อประชากร 514,600 คน ทำให้ผู้ป่วยขาดโอกาสในการวินิจฉัยโรคซับซ้อน (เช่น มะเร็ง, โรคหัวใจ) ได้ทันเวลา

• **ภาระสองทาง**: ประชาชนในชนบทต้องแบกรับค่าใช้จ่ายในการเดินทางเข้าเมืองเพื่อรักษา ขณะที่บุคลากรทางการแพทย์ในต่างจังหวัดต้องทำงานเกินกำลัง (Burnout) เนื่องจากภาระงานล้นมือและขาดเครื่องมือช่วยทุ่นแรง

เราจะทำอะไร (WHAT)
------------------

เราจะ**จัดสรรงบประมาณ 30,000 ล้านบาท ภายใน 4 ปี เพื่อ "เติมเครื่องมือให้เต็มโรงพยาบาล" และ "ใช้เทคโนโลยีลดภาระหมอ"** โดยมีเป้าหมายหลักดังนี้:

1\. **ลดช่องว่างเครื่องมือแพทย์**: ลงทุนจัดซื้อเครื่องมือวินิจฉัยและรักษาที่จำเป็น (Essential Medical Equipment) ให้กระจายสู่โรงพยาบาลระดับต่าง ๆ ทั่วประเทศอย่างทั่วถึง

2\. **ใช้เทคโนโลยีช่วยบุคลากร**: ลงทุนในระบบ การแพทย์ทางไกล (Telemedicine) และ ระบบสุขภาพดิจิทัล (Digital Health) เพื่อแบ่งเบาภาระงานและเพิ่มประสิทธิภาพการรักษา

3\. **สร้างอุตสาหกรรมแพทย์ไทย**: ใช้งบประมาณก้อนนี้เป็นกลไกกระตุ้นการผลิตเครื่องมือแพทย์โดยผู้ประกอบการไทย เพื่อสร้างความมั่นคงทางสาธารณสุขและเศรษฐกิจ

ทำอย่างไรให้สำเร็จ (HOW)
------------------------

1\. **จัดทำมาตรฐานและการจัดสรรงบประมาณ** 

• กำหนดรายการอุปกรณ์พื้นฐาน: จัดทำรายการอุปกรณ์ที่จำเป็นต้องมีในโรงพยาบาลทุกระดับ

• การจัดสรรงบประมาณ 2 รูปแบบ:

*   กลุ่มพร้อมใช้: โรงพยาบาลที่มีบุคลากรพร้อมแต่ขาดอุปกรณ์ สามารถเบิกงบจัดซื้อได้ทันที
*   กลุ่มต้องพัฒนา: โรงพยาบาลที่ขาดทั้งของและคน จะได้รับงบประมาณแบบมีเงื่อนไข ควบคู่กับการสนับสนุนการฝึกอบรมบุคลากร (Upskilling) หรือการจัดทีมแพทย์หมุนเวียนจากส่วนกลาง

2\. **ลงทุนเทคโนโลยีลดภาระงาน**

• ลงทุนในเทคโนโลยีที่ช่วยลดงานเอกสารและงานวินิจฉัยเบื้องต้น เช่น ปัญญาประดิษฐ์ทางการแพทย์ (Medical AI) และระบบ Telemedicine เพื่อให้บุคลากรมีเวลาโฟกัสกับการรักษาผู้ป่วยมากขึ้นและมีคุณภาพชีวิตที่ดีขึ้น

3\. **สร้างเศรษฐกิจจากความมั่นคงทางยาและเครื่องมือแพทย์**

• ร่วมมือกับ กระทรวงการอุดมศึกษา วิทยาศาสตร์ วิจัยและนวัตกรรม (อว.) มหาวิทยาลัย และภาคเอกชน ส่งเสริมให้ผู้ประกอบการไทยผลิตนวัตกรรมทางการแพทย์ที่ตอบโจทย์โรงพยาบาลในประเทศ

• ใช้กลไกการจัดซื้อจัดจ้างภาครัฐ เพื่อสร้างตลาดให้กับสินค้าเครื่องมือแพทย์ของไทย (Made in Thailand) ลดการนำเข้าและสร้างงานในประเทศ

![](https://election69.peoplesparty.or.th/images/logos/logo-main.svg)