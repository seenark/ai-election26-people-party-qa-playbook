ทำไมต้องแก้ปัญหา (WHY)
----------------------

• **ตลาดยุทธศาสตร์ฝั่งตะวันตก**: ตลาดอินเดีย อ่าวเบงกอล (BIMSTEC) และตะวันออกกลาง (GCC) คือโอกาสทองของภาคใต้ โดยในปี 2567 ไทยมีมูลค่าส่งออกไปอินเดียสูงถึง 4.23 แสนล้านบาท และการค้ากับกลุ่ม GCC มีมูลค่ารวมราว 1.29 ล้านล้านบาท หรือเกือบ 6% ของมูลค่าการค้าทั้งประเทศ ตัวเลขเหล่านี้สะท้อนว่าตลาดอินเดีย อ่าวเบงกอล และตะวันออกกลางเป็น “ตลาดยุทธศาสตร์” ที่ภาคใต้ควรมีบทบาทเป็นด่านหน้าทางการค้า

• **ศักยภาพที่ยังใช้ไม่เต็มที่**: ภาคใต้เป็นฐานผลิต ยางพารา, อาหารทะเล, ปาล์มน้ำมัน และอาหารฮาลาล ระดับโลก แต่ปัจจุบันสินค้าจำนวนมากยังต้องขนส่งทางถนนขึ้นไปใช้ท่าเรือหลักในภาคอื่น ทำให้ต้นทุนสูงและเสียเวลา

• **โครงสร้างท่าเรือเดิมยังขาดการเชื่อมโยง**: ท่าเรือระนอง ท่าเรือสงขลา และท่าเรือชุมชนประมง มีปริมาณสินค้าเพิ่มขึ้นอย่างนัยสำคัญ แต่ยังขาดลานตู้คอนเทนเนอร์ (Container Yard) ห้องเย็น (Cold Storage) และระบบขนถ่ายที่ทันสมัย

• **ลดภาระเมกะโปรเจกต์เกินตัว**: แทนการทุ่มงบประมาณก้อนเดียวไปกับโครงการขนาดใหญ่เกินความจำเป็น รัฐควรเชื่อมโยงโครงสร้างพื้นฐานที่มีอยู่แล้ว (ทางรถไฟสายใต้, ทางคู่, และทางหลวง) ให้ทำงานเป็นเครือข่ายประตูการค้าเดียวกัน

เราจะทำอะไร (WHAT)
------------------

นโยบาย "Southern Port Link" มุ่งเน้นการยกระดับท่าเรือที่มีอยู่ให้ทำงานร่วมกันเป็นเครือข่าย เชื่อมต่อโครงสร้างพื้นฐานหลังบ้าน (Inland Infrastructure) และเตรียมความพร้อมสำหรับท่าเรือใหม่ในจุดยุทธศาสตร์อย่างเป็นขั้นตอน บนพื้นฐานของข้อมูลจริงและผลกระทบทางสิ่งแวดล้อม โดยมีเป้าหมายคือ:

• **ลดระยะทางและต้นทุน**: เพื่อเกษตรกร ชาวประมง และผู้ประกอบการในพื้นที่

• **เปิดด่านหน้าการค้า**: มุ่งเป้าส่งออกไปยังอินเดีย อ่าวเบงกอล อาเซียน และตะวันออกกลาง

• **สร้างศูนย์กลางการแปรรูป**: เปลี่ยนภาคใต้จากฐานส่งวัตถุดิบ ให้เป็นศูนย์กลางการค้าและอุตสาหกรรมมูลค่าเพิ่ม

ทำอย่างไรให้สำเร็จ (HOW)
------------------------

แกนกลางของการพัฒนาจะดำเนินการผ่าน 4 โครงการหลักที่เชื่อมต่อเป็นเครือข่ายเดียว:

**1.โครงการเครือข่ายท่าเรืออันดามัน (Andaman Port Network): ประตูการค้าอินเดียและอ่าวเบงกอล** 

• พัฒนาท่าเรือระนองและท่าเรือฝั่งอันดามันให้เป็นประตูหลัก (Gateway) มุ่งสู่กลุ่มประเทศ ความริเริ่มแห่งอ่าวเบงกอลสำหรับความร่วมมือทางเทคนิคและเศรษฐกิจหลายสาขา (BIMSTEC)

• ยกระดับขีดความสามารถในการรองรับเรือสินค้าขนาดใหญ่และระบบการศุลกากรที่รวดเร็ว

**2\. โครงการศูนย์กลางส่งออกสงขลา (Songkhla Gulf Hub): เส้นทางสู่อ่าวไทยของภาคใต้**

• ยกระดับท่าเรือสงขลาให้เป็น ศูนย์กลางการส่งออก (Export Hub) ฝั่งอ่าวไทย สำหรับสินค้าประมง อาหารฮาลาล ยางพารา และสินค้าอุตสาหกรรม

• พัฒนาลานขนถ่ายสินค้าและคลังสินค้าที่ทันสมัยเพื่อรองรับการขยายตัวของภาคอุตสาหกรรมในภาคใต้ตอนล่าง

**3\. โครงการเส้นทางค้าและระบบโซ่เย็น (Southern Trade & Cold Chain Corridor)** 

• สร้างเส้นทางเดินเรือสินค้าประจำทาง (Feeder Line) เชื่อมโยงท่าเรือขนาดเล็กเข้ากับท่าเรือหลัก

• จัดตั้ง ระบบโซ่เย็น (Cold Chain) และศูนย์รวบตู้สินค้า (Inland Container Depot - ICD) เพื่อเชื่อมสวน ฟาร์ม และโรงงาน เข้ากับระบบขนส่ง ช่วยลดการสูญเสียของสินค้าเกษตรและรักษาคุณภาพสินค้า

**4\. โครงการรางเชื่อมอันดามันและทางเลือกท่าเรือใหม่ (Andaman Rail Link - Lite & New Port Option)** 

• พัฒนาเส้นทางรถไฟเชื่อมต่อระหว่างชุมพร–ระนอง เพื่อสนับสนุนการขนส่งสินค้าข้ามฝั่งทะเล

**•** ศึกษาและเตรียมความพร้อมสำหรับการพัฒนาท่าเรือใหม่ฝั่งอันดามันตามความจำเป็นของปริมาณสินค้าในอนาคต โดยยึดถือ ความยินยอมของชุมชน (Public Consensus) และข้อมูลทางเศรษฐศาสตร์ที่ชัดเจน

หมายเหตุ
--------

พรรคประชาชนเห็นว่า **"โครงการแลนบริดจ์"**  ที่จะสร้างท่าเรือน้ำลึกขนาดใหญ่ทั้ง 2 ฝั่งทะเล ที่จังหวัดระนองและชุมพร แล้วทำรางรถไฟและถนนมอเตอร์เวย์เพื่อเชื่อมต่อขนถ่ายสินค้าระหว่างกัน ซึ่งเคยมีพรรคการเมืองอื่นนำเสนอไปนั้น **เป็นวิธีที่ไม่เหมาะสม ไม่คุ้มค่าทางเศรษฐกิจ และมีความเป็นไปได้อย่างยิ่งที่จะล้มเหลว** ไม่มีสายเรือใช้งาน จนกลายเป็นภาระ สร้างความเสียหายให้กับประเทศอย่างมหาศาล

อย่างไรก็ตาม พรรคประชาชนยังเห็นถึงความสำคัญของการพัฒนาท่าเรือฝั่งอันดามัน **จึงเห็นควรให้มีการพัฒนาท่าเรือระนองที่มีอยู่เดิม** ให้สามารถรองรับการขนส่งทางทะเลได้มากขึ้น นอกจากนี้ ยังมีความจำเป็นที่จะต้องเชื่อมท่าเรือระนองผ่านระบบราง โดยสร้างทางรถไฟเชื่อมจากท่าเรือระนองไปยังชุมทางรถไฟเดิมที่จังหวัดชุมพร (โดยไม่มีการก่อสร้างท่าเรือน้ำลึกที่จังหวัดชุมพร) เพื่อการ**เชื่อมโยงโครงข่ายรถไฟ ให้สามารถขนถ่ายสินค้าที่นำเข้ามาผ่านท่าเรือระนองโดยรถไฟไปยังท่าเรือแหลมฉบัง หรือส่งออกไปยังประเทศจีนผ่านทางประเทศลาวได้**

![](https://election69.peoplesparty.or.th/images/logos/logo-main.svg)