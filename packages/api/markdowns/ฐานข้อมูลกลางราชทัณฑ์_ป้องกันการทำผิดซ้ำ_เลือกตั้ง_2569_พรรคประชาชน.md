ทำไมต้องแก้ปัญหา (WHY)
----------------------

*   **ขาดการเชื่อมโยงข้อมูลระหว่างหน่วยงาน**: หน่วยงานหลักในกระบวนการยุติธรรม (ตำรวจ, อัยการ, ศาล, และกรมราชทัณฑ์) ต่างมีระบบฐานข้อมูลของตนเองที่แยกออกจากกัน ทำให้ไม่สามารถแลกเปลี่ยนข้อมูลกันได้อย่างมีประสิทธิภาพ
    
*   **ไม่สามารถติดตามเส้นทางผู้กระทำผิดได้ครบวงจร**: เนื่องจากข้อมูลไม่เชื่อมต่อกัน ภาครัฐจึงขาดเครื่องมือในการติดตามเส้นทางของผู้กระทำผิด ตั้งแต่ก้าวแรกที่เข้าสู่กระบวนการจนถึงวันที่พ้นโทษและกลับคืนสู่สังคม
    
*   **ขาดข้อมูลเพื่อการป้องกัน**: การขาดฐานข้อมูลที่บูรณาการกัน ทำให้ไม่มีข้อมูลเชิงประจักษ์เพียงพอในการออกแบบมาตรการเพื่อป้องกันการกระทำผิดซ้ำ
    
*   **ปัญหาข้อมูลแยกส่วนภายในกรมราชทัณฑ์**: แม้แต่ในหน่วยงานเดียวอย่างกรมราชทัณฑ์ ยังมีระบบฐานข้อมูลย่อยถึง 17 ระบบ ที่ไม่เชื่อมโยงกันเอง ทำให้การเห็นภาพรวมของผู้ต้องขังทำได้ยาก
    
*   **อุปสรรคต่อการคืนคนดีสู่สังคม:** ความไม่เป็นเอกภาพของข้อมูลส่งผลโดยตรงต่อการวิเคราะห์ ประเมิน และการพัฒนาระบบราชทัณฑ์เพื่อลดการกระทำผิดซ้ำอย่างเป็นระบบ
    

เราจะทำอะไร (WHAT)
------------------

พรรคประชาชนเสนอให้จัดตั้ง **"ระบบฐานข้อมูลกลางกรมราชทัณฑ์"** เพื่อบูรณาการข้อมูลทั้งหมดของผู้ต้องขังในแต่ละเรือนจำเข้าด้วยกัน และใช้ข้อมูลนั้นในการสร้าง **“โปรไฟล์ผู้ต้องขังรายบุคคล”** สำหรับการฟื้นฟู จับคู่กับตลาดแรงงานในระยะต่อไป และการติดตามประเมินผลหลังพ้นโทษ โดยมีข้อเสนอหลักดังนี้

1.  **จัดตั้ง "ระบบฐานข้อมูลกลางกรมราชทัณฑ์"**: รวบรวมและเชื่อมโยงข้อมูลจากทุกหน่วยงานภายในกรมราชทัณฑ์ เรือนจำและทัณฑสถานทั่วประเทศไว้ในฐานข้อมูลเดียว
2.  **พัฒนาระบบการวิเคราะห์ข้อมูล**: ใช้ข้อมูลเพื่อ วิเคราะห์ศักยภาพและพัฒนาทุนมนุษย์ ของผู้ต้องขังให้สามารถคืนสู่ตลาดแรงงานได้อย่างมีคุณภาพ
3.  **ระบบติดตามประเมินผลหลังพ้นโทษ:** จัดให้มีระบบติดตามและประเมินผลการฟื้นฟูผู้ต้องขังอย่างต่อเนื่องหลังพ้นโทษเพื่อวัดประสิทธิภาพของกระบวนการฟื้นฟูและลดอัตราการกระทำผิดซ้ำ

ทำอย่างไรให้สำเร็จ (HOW)
------------------------

การดำเนินการจะเน้นที่การบูรณาการข้อมูล (Integration) การสร้างโปรไฟล์ (Profiling) และการจับคู่ (Matching) 

1.  **การรวบรวมข้อมูลไว้ในฐานข้อมูลเดียว**
    *   รวบรวมข้อมูล เช่น ข้อมูลทะเบียนผู้ต้องขัง การศึกษา การฝึกอาชีพ สุขภาพ และพฤติกรรม จากระบบย่อย 17 ระบบ เข้าสู่ฐานข้อมูลกลาง
2.  **การสร้างโปรไฟล์ผู้ต้องขังรายบุคคล** 
    *   จัดเก็บข้อมูลผู้ต้องขังทุกคนของทุกเรือนจำ: ตั้งแต่ข้อมูลส่วนตัว, ประวัติคดี, พฤติกรรมในเรือนจำ ไปจนถึงข้อมูลการศึกษา, การฝึกอาชีพ และหลักสูตรฟื้นฟูพฤตินิสัยที่เข้าร่วม
    *   วิเคราะห์และประเมินความต้องการฟื้นฟูเฉพาะบุคคล: เช่น ทักษะอาชีพที่ควรได้รับเพิ่มเติมก่อนปล่อยตัว
3.  **การจับคู่ผู้ต้องขังกับตลาดแรงงาน** 
    *   เชื่อมข้อมูลทักษะและหลักสูตรที่ผู้ต้องขังผ่าน กับระบบจัดหางานของกระทรวงแรงงาน เพื่ออำนวยความสะดวกในการหางานทันทีที่พ้นโทษ
    *   จัดเก็บใบรับรองดิจิทัล: สำหรับหลักสูตรฝึกอาชีพ และการเรียนในเรือนจำ เพื่อใช้ยืนยันทักษะเมื่อสมัครงาน
4.  **การติดตามและประเมินผล** 
    *   ติดตามสถานะของผู้พ้นโทษ: เช่น การมีงานทำ, การมีที่อยู่อาศัย, การกระทำผิดซ้ำ
    *   บูรณาการข้อมูลร่วมกับกรมคุมประพฤติและองค์กรปกครองส่วนท้องถิ่น เพื่อใช้ประเมินประสิทธิผลของการฟื้นฟูอย่างต่อเนื่อง

![](https://election69.peoplesparty.or.th/images/logos/logo-main.svg)