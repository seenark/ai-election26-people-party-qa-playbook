ทำไมต้องแก้ปัญหา (WHY)
----------------------

การปฏิรูปวิชาชีพทนายความเป็นความจำเป็นเร่งด่วน เนื่องจากกฎหมายหลักที่ใช้กำกับดูแลวิชาชีพคือ พระราชบัญญัติทนายความ พ.ศ. 2528 ไม่ได้มีการแก้ไขให้สอดคล้องกับยุคสมัยมาเกือบ 40 ปี โดยในปัจจุบัน ปัญหาหลักที่วิชาชีพทนายความไทยกำลังเผชิญมี 3 ด้านคือ

1.  **วิกฤตศรัทธาและความไม่โปร่งใส** 
    *   ประชาชนขาดความเชื่อมั่นต่อทนายความในด้านความสามารถ มาตรฐานจริยธรรม และความไม่โปร่งใส
    *   มีช่องว่างทางกฎหมายที่เปิดให้ใช้คำว่า **"ที่ปรึกษากฎหมาย"** หลีกเลี่ยงการขึ้นทะเบียนกับสภาทนายความ เพื่อใช้ประกอบธุรกิจสีเทาหรือหาประโยชน์โดยชาวต่างชาติ
2.  **ความเหลื่อมล้ำในการเข้าถึงความยุติธรรม** 
    *   ผู้มีรายได้น้อยหรือด้อยโอกาสประสบปัญหาในการว่าจ้างทนายความที่มีคุณภาพ
    *   **ระบบทนายความอาสา (Pro Bono) ใน**ปั**จจุบันยังคงพึ่งพา "ความเสียสละ"** ขาดแรงจูงใจ ทำให้ทนายความต้องแบกรับภาระค่าใช้จ่ายและเวลาส่วนตัว
3.  **ความล้าหลังไม่ทันต่อการเปลี่ยนแปลงของโลก**
    *   ทนายความใหม่ขาดทักษะปฏิบัติงานที่จำเป็น
    *   ทนายความที่มีประสบการณ์ไม่ได้เพิ่มพูนความรู้ใหม่ ๆ ทำให้วิชาชีพขาดการยกระดับมาตรฐาน

เราจะทำอะไร (WHAT)
------------------

รัฐบาลจะส่งเสริมให้นักกฎหมายและสำนักงานกฎหมาย ให้บริการทางกฎหมายแก่ประชาชนโดย**ไม่คิดค่าใช้จ่าย** ครอบคลุมทั้งการให้คำปรึกษา การระงับข้อพิพาท (ทั้งในศาลและวิธีการทางเลือก) การดำเนินคดี และการบังคับคดี โดยไม่จำกัดว่าเป็นฝ่ายโจทก์ จำเลย ผู้กล่าวหา หรือผู้ถูกกล่าวหา

**สิทธิประโยชน์และเงื่อนไขตอบแทน**

1\. **สำหรับทนายความหรือที่ปรึกษากฎหมาย (ส่วนบุคคล)**

*   **เงื่อนไข**: ต้องให้บริการ Pro Bono ตามจำนวนชั่วโมงที่กำหนดต่อปี
    
*   **สิ่งที่จะได้รับ**: สามารถนำค่าบริการดังกล่าวมาใช้เป็น "ค่าลดหย่อนภาษีเงินได้"
    

2\. **สำหรับนิติบุคคล (สำนักงานกฎหมาย)**

*   **เงื่อนไข**: ให้บริการ Pro Bono ตามเกณฑ์ชั่วโมงที่กำหนด (สัดส่วนตามจำนวนลูกจ้างในสำนักงาน)
    
*   **สิ่งที่จะได้รับ**: สิทธิประโยชน์ทางภาษีในลักษณะเดียวกับทนายความบุคคลธรรมดา
    

3\. **สิทธิในการเป็นคู่สัญญากับภาครัฐ**

*   **เงื่อนไขสำคัญ**: นักกฎหมายหรือสำนักงานกฎหมาย ต้องมีจำนวนชั่วโมง Pro Bono ขั้นต่ำ ตามที่กำหนด
    
*   **สิ่งที่จะได้รับ**: มีสิทธิเข้าเป็นคู่สัญญากับหน่วยงานรัฐ เพื่อเป็นที่ปรึกษาทางกฎหมายหรือช่วยรัฐดำเนินคดี
    

ทำอย่างไรให้สำเร็จ (HOW)
------------------------

1.  **จัดทำระบบบริหารจัดการ**: กระทรวงยุติธรรม และ/หรือ สภาทนายความ จะร่วมกันสร้างระบบลงทะเบียน ระบบบันทึกชั่วโมงการทำงาน (Pro Bono) ระบบประเมินความพึงพอใจ และระบบตรวจสอบความถูกต้องของข้อมูล
    
2.  **ปรับปรุงกฎหมายภาษี**: แก้ไขปรับปรุงพระราชกฤษฎีกาออกตามความในประมวลรัษฎากร (ฉบับที่ 774) พ.ศ. 2566 เพื่อรองรับการให้สิทธิประโยชน์ทางภาษีแก่ "นิติบุคคล" ให้สอดคล้องกับเงื่อนไขใหม่
    
3.  **กำชับแนวทางปฏิบัติของเจ้าหน้าที่สรรพากร**: กรมสรรพากรจะสื่อสารไปยังสำนักงานสรรพากรทุกพื้นที่ เพื่อให้ข้อมูลและกำชับเจ้าหน้าที่ให้ปฏิบัติตามกฎหมายภาษีฉบับปรับปรุงใหม่ได้อย่างถูกต้อง
    
4.  **กำหนดเงื่อนไขการจัดซื้อจัดจ้างภาครัฐ**: คณะรัฐมนตรีจะมีมติให้หน่วยงานรัฐสามารถว่าจ้างนักกฎหมายหรือสำนักงานกฎหมายได้ "เฉพาะ" ผู้ที่ให้บริการ Pro Bono ตามเกณฑ์ที่กำหนดเท่านั้น
    

![](https://election69.peoplesparty.or.th/images/logos/logo-main.svg)