ทำไมต้องแก้ปัญหา (WHY)
----------------------

สังคมไทยเข้าสู่สังคมสูงวัย และโรคไม่ติดต่อเรื้อรังเพิ่มขึ้นอย่างรวดเร็ว การฟื้นฟู “ระบบปฐมภูมิ” (Primary Healthcare) ซึ่งมี โรงพยาบาลส่งเสริมสุขภาพตำบล (รพ.สต.) เป็นด่านหน้า คือความจำเป็นเร่งด่วนเพื่อความยั่งยืนของระบบสุขภาพของประเทศ แต่ปัจจุบันระบบปฐมภูมิยังมีปัญหาที่ต้องเร่งแก้ไขเพื่อยกระดับและฟื้นความเชื่อมั่นจากประชาชน

ระบบสุขภาพปฐมภูมินอก กทม. กำลังเผชิญปัญหาหลัก 3 เรื่อง ที่ส่งผลกระทบต่อคุณภาพชีวิตของประชาชนและเป็นภาระต่อโรงพยาบาล:

**1\. คุณภาพบริการลดลงหลังการถ่ายโอน:** แม้จะมีการถ่ายโอน รพ.สต. ไปยังองค์การบริหารส่วนท้องถิ่น แล้วกว่า 5,341 แห่ง (54%) แต่ผลการประเมินกลับพบว่า คุณภาพบริการปฐมภูมิในพื้นที่ส่วนใหญ่ลดลงเมื่อเทียบกับพื้นที่ที่ยังไม่ถ่ายโอน โดยเฉพาะงานดูแลโรคเรื้อรัง การคัดกรองกลุ่มเสี่ยง และการควบคุมโรค 

**2\. โรงพยาบาลแบกภาระ:** ประชาชนลดการใช้บริการ รพ.สต. และหันไปใช้โรงพยาบาลชุมชน (รพช.) มากขึ้น ทั้งที่ 73% ของอาการเจ็บป่วยสามารถดูแลรักษาได้โดยระบบปฐมภูมิ แต่ปัจจุบันมีการเข้ารับการรักษาผู้ป่วยนอกในโรงพยาบาล (ทุติยภูมิและตติยภูมิ) ถึง 53% ทำให้โรงพยาบาลรับภาระเกินกำลัง

**3\. ปัญหาเชิงโครงสร้างของ รพ.สต.:**

*   ขาดแคลนบุคลากร: รพ.สต. โดยรวม ขาดกำลังคนถึง 50% รวมถึงบุคลากรสหวิชาชีพ ซึ่งเป็นอุปสรรคต่อการให้บริการตามมาตรฐานและการทำงานเชิงรุก 
    
*   ขาดงบประมาณ: การจัดสรรงบประมาณเหมาจ่ายรายหัว (จาก CUP) มักทำให้หน่วยบริการปฐมภูมิเสียเปรียบ โดยงบที่เบิกจ่ายให้หน่วยปฐมภูมิในปี 2567 คิดเป็นเพียง 8.99% ของงบบัตรทองทั้งหมด 
    
*   ขาดทักษะการบริหารจัดการ: การถ่ายโอนองค์ความรู้และบุคลากรจากกระทรวงสาธารณสุขไปยัง อปท. ยังไม่ราบรื่น ทำให้เกิดปัญหาด้านการบริหารจัดการ เช่น การจัดซื้อยา การจัดบริการทันตกรรมและกายภาพบำบัดที่หายไป
    

เราจะทำอะไร (WHAT)
------------------

**1\. ยกระดับคุณภาพบริการ:** ยกระดับหน่วยปฐมภูมิให้เป็น หน่วยบริการหลักด่านแรก ของระบบสุขภาพ ที่สามารถตรวจคัดกรอง รักษา ดูแลส่งเสริมป้องกันได้อย่างมีคุณภาพ

**2\. เพิ่มกำลังคนเต็มที่:** เพิ่มแพทย์ประจำ และบรรจุบุคลากรและสหวิชาชีพให้ปฏิบัติการได้ 70-100% ของกรอบอัตรากำลัง พร้อมเสริม แนวหน้าสุขภาพเฉพาะทาง อีก 100,000 ตำแหน่ง

**3\. เพิ่มงบพัฒนาโครงสร้างบริการ:** โดยเฉพาะงาน ป้องกันโรค และการดูแลกลุ่มประชากรสำคัญ เช่น ผู้สูงอายุ ผู้ป่วย NCDs และผู้ป่วยติดบ้านติดเตียง

**4\. วางระบบถ่ายโอนอย่างมีมาตรฐาน:** วางระบบถ่ายโอน รพ.สต. ให้ครบ 80% ภายใน 4 ปี พร้อมกำหนดมาตรฐานบริการที่ชัดเจนและการประเมินคุณภาพรายปี

ทำอย่างไรให้สำเร็จ (HOW)
------------------------

พรรคประชาชนจะดำเนินการผ่านการปฏิรูป 3 ด้านหลัก:

**1\. ระบบการถ่ายโอนที่ชัดเจนและไร้รอยต่อ**

*   **ปรับบทบาทสาธารณสุข สู่ "พี่เลี้ยง":** กำหนด KPI ร่วม ระหว่างกระทรวงมหาดไทยและสาธารณสุข โดยเน้นตัวชี้วัดที่เน้นผลลัพธ์ (หรือ Outcome Based) ที่สอดคล้องกับปัจจัยที่กำหนดสุขภาพในพื้นที่ เพื่อให้การถ่ายโอนไม่ทำให้คุณภาพการบริการลดลง และใช้คณะกรรมการสุขภาพระดับพื้นที่เป็นกลไกกำกับติดตาม
    
*   **ปรับกลไกการแบ่งเงินในพวงบริการ:** ศึกษาการแบ่งงบประมาณในหน่วยบริการคู่สัญญาหลัก (Contracting Unit for Primary Care: CUP) ใหม่ โดยยึดตามภาระงานจริง พร้อมกำหนด สัดส่วนงบประมาณขั้นต่ำ ที่ต้องส่งตรงถึงหน่วยปฐมภูมิ และเปิดเผยสถิติการจัดสรรอย่างโปร่งใส เพื่อให้หน่วยบริการด่านหน้ามีศักยภาพเพียงพอ
    

*   ทั้งนี้ หน่วยบริการคู่สัญญาหลัก (CUP) มักเป็นโรงพยาบาลแม่ข่ายที่รับงบประมาณเหมาจ่ายรายหัวจากรัฐมาบริหารจัดการ เปรียบเสมือน “คนถือกระเป๋าเงิน" ของพื้นที่ และกระจายเงินต่อให้หน่วยบริการปฐมภูมิในพื้นที่
    

*   **อบรมทักษะบริหารจัดการ:** จัดหลักสูตรอบรมทักษะการบริหารงานสาธารณสุขให้ผู้บริหารและบุคลากรของ อปท. และ รพ.สต. เพื่อเตรียมความพร้อมก่อนการถ่ายโอน
    

**2\. กำลังคนเพียงพอ มีเส้นทางอาชีพก้าวหน้า**

*   **เพิ่มแพทย์ประจำเครือข่าย:** 
    

*   สนับสนุนงบจ้างแพทย์ปฏิบัติงานประจำเครือข่าย ดูแลประชาชนได้อย่างต่อเนื่อง โดยกำหนดเป้าหมายชั่วโมงการทำงานให้ครอบคลุมประชากร (Full-Time Equivalent: FTE) ในสัดส่วน 0.5 ต่อประชากร 10,000 คน (หรือเทียบเท่าแพทย์ปฏิบัติงานประจำสัปดาห์ละ 3 วัน) 
    
*   ให้ รพ.สต. ขนาดใหญ่และขนาดกลางเป็นฐาน รพ.สต.ขนาดเล็กเป็นเครือข่าย
    

*   **สร้างเส้นทางอาชีพแพทย์ท้องถิ่น:** กำหนดเส้นทางความก้าวหน้าวิชาชีพของแพทย์ในสังกัดท้องถิ่น โดยให้แพทย์สามารถปฏิบัติงานในโรงพยาบาลระดับสูงได้บางช่วงเวลา เพื่อรักษาและพัฒนาทักษะวิชาชีพ
    
*   **แก้กรอบอัตรากำลังและค่าตอบแทน:** แก้กรอบอัตรากำลังของมหาดไทยเพื่อบรรจุแพทย์ในอัตราท้องถิ่นได้ พร้อมทั้งแก้ระเบียบค่าตอบแทนและระเบียบเงินบำรุง เพื่อให้บุคลากรได้รับผลตอบแทนและสวัสดิการที่เหมาะสม
    
*   **จัดโครงการผลิตแพทย์เวชศาสตร์ครอบครัวและแพทย์เพื่อชุมชน** ที่เป็นสาขายุทธศาสตร์ของระบบปฐมภูมิ
    
*   **อุดหนุนงบประมาณอย่างน้อย 15,000  ล้านบาท/ปี เพื่อเพิ่มกำลังคนให้เต็มกรอบ**
    

*   เพิ่มกำลังคน รพ.สต. ให้เต็ม 70-100% ของกรอบ (เฉลี่ยเพิ่ม 3-5 คน/แห่ง)
    
*   พัฒนา แนวหน้าสุขภาพเฉพาะทาง 100,000 คน ได้แก่ แม่และเด็ก สุขภาพจิตการฟื้นฟูสมรรถภาพ เพื่อทำงานเชิงรุกส่งเสริมป้องกันดูแลระยะยาว รวมถึง Caregiver มืออาชีพ 70,000 คน สำหรับงาน Long Term Care
    

**3\. ยกระดับคุณภาพบริการปฐมภูมิ**

*   **ปรับ KPI สู่ Outcome Base:** ลด KPI ที่ไม่จำเป็น และเพิ่มสัดส่วน KPI รวมถึงงบประมาณจาก สปสช. ที่เป็น Outcome Base  โดยเฉพาะงานส่งเสริมป้องกันและดูแลโรคเรื้อรัง
    
*   **ลงทุนพัฒนาโครงสร้าง:** สนับสนุน งบลงทุน 20,000 ล้านบาท (1-3 ล้านบาท/รพ.สต.) เพื่อจัดหาครุภัณฑ์และอุปกรณ์ทางการแพทย์ที่เป็นมาตรฐาน เช่น ทันตกรรม กายภาพบำบัด Telemedicine และ Lab ขนาดเล็ก
    
*   **พัฒนาระบบข้อมูลสุขภาพ:** สนับสนุนงบลงทุนเพื่ออัพเกรดซอฟต์แวร์ระบบข้อมูลสุขภาพและบุคลากร IT ให้สามารถจัดเก็บและเชื่อมโยงข้อมูลเป็นมาตรฐานเดียวกันทั่วประเทศ
    
*   **จัดทำต้นแบบกระบวนงานใหม่** ลดภาระงานที่ไม่จำเป็นโดยเฉพาะงานเอกสาร 
    
*   **สนับสนุนการจัดทำแอปพลิเคชันให้ประชาชนมีข้อมูลสุขภาพ**เพื่อวางแผนดูแลสุขภาพของตนเอง เช่น หมอพร้อม ทางรัฐ ฯลฯ
    

![](https://election69.peoplesparty.or.th/images/logos/logo-main.svg)