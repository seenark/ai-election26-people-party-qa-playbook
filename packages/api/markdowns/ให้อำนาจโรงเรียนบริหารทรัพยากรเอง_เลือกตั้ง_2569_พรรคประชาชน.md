ทำไมต้องแก้ปัญหา (WHY)
----------------------

ระบบการศึกษาไทยกำลังเผชิญกับภาวะ "คอขวด" จากการบริหารจัดการที่รวมศูนย์ไว้ที่ส่วนกลาง ส่งผลกระทบต่อคุณภาพการศึกษาใน 3 มิติหลัก:

*   **ข้อจำกัดด้านงบประมาณ**: การจัดสรรงบประมาณยังถูกกำหนดวัตถุประสงค์จากส่วนกลางและมีปริมาณไม่เพียงพอ โรงเรียนขาดอำนาจในการบริหารจัดการทรัพยากร ทำให้ไม่สามารถปรับเปลี่ยนงบประมาณเพื่อแก้ไขปัญหาเฉพาะหน้าหรือวิกฤตที่เกิดขึ้นในพื้นที่ได้
    
*   **วิกฤตการบริหารบุคลากร**: ระบบการสรรหาและบรรจุครูถูกกำหนดโดยส่วนกลาง ทำให้โรงเรียนไม่มีส่วนร่วมในการคัดเลือกบุคลากรที่ตรงกับความต้องการจริง นำไปสู่ปัญหาครูสอนไม่ตรงสาขาวิชา อัตราการโยกย้ายที่สูง และขาดความต่อเนื่องในการพัฒนาผู้เรียน
    
*   **การจำกัดทางวิชาการ:** หลักสูตรและการรายงานผลถูกควบคุมอย่างเข้มงวดจากส่วนกลาง บั่นทอนเวลาของครูในการพัฒนาการสอน และจำกัดพื้นที่ในการออกแบบการเรียนรู้ที่สอดคล้องกับศักยภาพและบริบทชีวิตของผู้เรียน
    

เราจะทำอะไร (WHAT)
------------------

พรรคประชาชนเสนอการปรับปรุงหลักเกณฑ์และกฎหมายเพื่อสร้าง "อิสระ" ให้กับโรงเรียนใน 3 ด้าน ดังนี้:

### 1\. การปฏิรูปงบประมาณ 

*   **งบประมาณอุดหนุนแบบวงเงินรวม (Block Grant)**: ปรับรูปแบบการจัดสรรเงินอุดหนุนให้เป็นวงเงินก้อนเดียวที่โรงเรียนสามารถบริหารจัดการและ "ถัวจ่าย" ได้ทุกรายการ (รวมถึงค่าหนังสือ อุปกรณ์ เครื่องแต่งกาย และงบฉุกเฉิน) เพื่อให้เกิดความคล่องตัวสูงสุด
    
*   **สูตรจัดสรรงบประมาณแบบก้าวหน้า**: ปรับสูตรการคำนวณรายหัวโดยใช้ อัตราก้าวหน้า (โรงเรียนขนาดเล็กได้รับเงินอุดหนุนต่อหัวสูงกว่า) เพื่อให้โรงเรียนทุกขนาดมีทรัพยากรขั้นต้นเพียงพอต่อการจัดการศึกษาที่มีคุณภาพ
    

### 2\. การบริหารบุคลากร 

*   **เกณฑ์ครูขั้นต่ำ**: กำหนดจำนวนบุคลากรสายผู้สอนขั้นต่ำที่จำเป็นต้องมีในแต่ละขนาดโรงเรียน เพื่อประกันคุณภาพการเรียนรู้
    
*   **สิทธิในการสรรหา**: เปิดโอกาสให้สถานศึกษามีส่วนร่วมมากขึ้นในการคัดเลือกและบรรจุบุคลากรให้เหมาะสมกับบริบทของโรงเรียนตนเอง
    

### 3\. การปลดล็อกกฎหมายและลดภาระทางธุรการ

*   แก้ไขกฎหมายที่เป็นอุปสรรคต่อการจัดการทรัพยากร โดยเฉพาะในโรงเรียนขนาดเล็ก เพื่อให้สามารถบริหารจัดการอาคาร สถานที่ และอุปกรณ์ได้อย่างมีประสิทธิภาพ และลดภาระการทำรายงานที่ไม่จำเป็นสู่ส่วนกลาง
    

ทำอย่างไรให้สำเร็จ (HOW)
------------------------

การเปลี่ยนผ่านสู่การเป็นโรงเรียนนิติบุคคลที่มีอิสระจะดำเนินการผ่านขั้นตอนดังนี้:

*   **ระยะเร่งด่วน (Immediate Action**): ปรับปรุงระเบียบและข้อบังคับของ **กระทรวงศึกษาธิการ** เกี่ยวกับการจัดสรรงบประมาณรายหัว เพื่อให้อิสระแก่โรงเรียนในการถัวจ่ายงบประมาณได้ทันที
    
*   **ระยะถัดไป (Structural Reform)**: ผลักดันการแก้ไขกฎหมายที่เกี่ยวข้อง (เช่น พ.ร.บ. การศึกษาแห่งชาติ) เพื่อยกระดับสถานศึกษาให้มีฐานะเป็น **"นิติบุคคล" อย่างเต็มรูปแบบ** ซึ่งจะครอบคลุมทั้งความเป็นอิสระด้านงบประมาณ วิชาการ และการบริหารงานบุคคลอย่างยั่งยืน
    

![](https://election69.peoplesparty.or.th/images/logos/logo-main.svg)