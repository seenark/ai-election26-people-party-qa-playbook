ทำไมต้องแก้ปัญหา (WHY)
----------------------

การดูแลแบบประคับประคอง (Palliative Care) คือการดูแลคุณภาพชีวิตในวาระสุดท้ายอย่างมีคุณภาพ ทำให้ผู้ป่วยไม่เจ็บปวดทรมาน และจากไปอย่างมีศักดิ์ศรี ซึ่งถือเป็นสิทธิมนุษยชนขั้นพื้นฐาน และยังส่งผลดีต่อสุขภาพจิตของ “คนข้างหลัง” ที่ยังมีชีวิตอยู่

แม้ประเทศไทยมีแนวทางการดูแลแบบประคับประคองแล้ว แต่ในทางปฏิบัติ ยังมีปัญหาที่ผู้ป่วยและครอบครัวยังต้องเผชิญ:

1.  **การเข้าถึงบริการต่ำ:** ในปี 2568 มีผู้เสียชีวิตที่เข้าถึงการดูแลแบบประคับประคองเพียงประมาณ ร้อยละ 50 ของผู้เสียชีวิตทั้งหมด และในกลุ่ม ผู้ป่วยเด็ก การเข้าถึงยิ่งต่ำลงเหลือเพียง ร้อยละ 16
    
2.  **โครงสร้างพื้นฐานมีปัญหา**
    

*   ขาดแคลนแพทย์ พยาบาล และสหวิชาชีพในกลุ่มงานเวชศาสตร์ประคับประคอง รวมถึงหอดูแลผู้ป่วยระยะท้ายในโรงพยาบาล
    
*   ระบบสุขภาพปฐมภูมิขาดความรู้และทักษะในการดูแลผู้ป่วยติดเตียงระยะท้ายในชุมชน 
    
*   ประชาชนและท้องถิ่นยังขาดความรู้ความตระหนักในการมีส่วนร่วมดูแลวาระสุดท้ายที่บ้านและชุมชน
    

เราจะทำอะไร (WHAT)
------------------

พรรคประชาชนมีข้อเสนอในการสร้างระบบการดูแลวาระสุดท้ายที่มีคุณภาพและครอบคลุม ดังนี้:

1.  **เพิ่มกำลังคนและโครงสร้างดูแลผู้ป่วยระยะท้าย:** ผลักดันกรอบอัตรากำลังแพทย์ พยาบาล เภสัช และสหวิชาชีพในกลุ่มงานเวชศาสตร์ประคับประคองในโรงพยาบาลทุกระดับ พร้อมทั้งฝึกอบรมทีมสุขภาพปฐมภูมิให้ดูแลผู้ป่วยที่บ้านและชุมชนร่วมกับเครือข่ายโรงพยาบาล
    
2.  ออกแบบนโยบาย: จัดทำ **แผนยุทธศาสตร์ระดับชาติว่าด้วยการเสริมสร้างสุขภาวะในระยะท้ายของชีวิต** ร่วมกับภาคีเครือข่าย เพื่อออกแบบนโยบายสนับสนุนทั้งด้านบุคลากร งบประมาณ การบริการ และกฎหมาย
    
3.  **สนับสนุนระบบดูแลผู้ดูแลและชุมชน:** สนับสนุนการฝึกอบรม นักบริบาล (Caregiver) และ ผู้จัดการดูแล (Care manager) ให้มีความรู้และสมรรถนะทางใจในการดูแลผู้ป่วยระยะท้าย การตาย และความสูญเสีย พร้อมทั้งสนับสนุนให้ท้องถิ่นมีส่วนร่วมในการสร้างเสริมการดูแลแบบประคับประคองโดยชุมชน
    

ทำอย่างไรให้สำเร็จ (HOW)
------------------------

1.  **เพิ่มกำลังคนและโครงสร้างพื้นฐาน:**
    

*   เพิ่มกรอบกำลังคน**เวชศาสตร์ประคับประคอง**ในหน่วยบริการทุกระดับ จำนวน 3,600 คน (งบประมาณ 1,000 ล้านบาท/ปี)
    
*   จัดตั้ง **หอบริบาลผู้ป่วยระยะท้าย (Palliative Ward)** ในโรงพยาบาลทุติยภูมิขึ้นไป จำนวน 900 แห่ง (รวม 4,500 เตียง) เพื่อเป็นหน่วยหลักในการดูแลต่อเนื่องที่บ้านและให้คำปรึกษา
    

3.  **จัดทำยุทธศาสตร์ว่าด้วยการเสริมสร้างสุขภาวะระยะท้าย ฉบับที่ 2 (2569 - 2573)** ร่วมกับสำนักงานสมัชชาสุขภาพแห่งชาติและภาคีเครือข่าย เพื่อให้ครอบคลุมทุกด้าน (บุคลากร งบประมาณ กฎหมาย ยา)
    
4.  จัดตั้ง **หน่วยงานบูรณาการงานดูแลสุขภาวะระยะท้ายของชีวิต** ในกระทรวงสาธารณสุข เพื่อเป็นเจ้าภาพด้านข้อมูลและการขับเคลื่อน
    
5.  **พัฒนาระบบการวางแผนดูแลล่วงหน้า (Advance Care Planning):**
    

*   จัดทำแนวทางการดูแลผู้ป่วยในระยะประคับประคองในระบบการฝึกอบรมทักษะนักบริบาลทุกประเภท
    
*   ให้นักบริบาลจัดทำ แผนดูแลล่วงหน้า (Advance Care Plan) ให้ผู้ป่วยที่มีภาวะพึ่งพิงทุกคน และเชื่อมโยงข้อมูลกับ ฐานข้อมูล e-living will ที่โรงพยาบาลทุกแห่งเข้าถึงได้
    

7.  **เสริมสร้างศักยภาพแพทย์และทีมสุขภาพปฐมภูมิ** ให้มีทักษะการดูแลแบบประคับประคองเบื้องต้น และเชื่อมโยงกับระบบสนับสนุนจากหน่วยประคับประคองในโรงพยาบาลได้อย่างมีคุณภาพ
    
8.  ใช้กองทุนหลักประกันสุขภาพท้องถิ่น (กปท.) สนับสนุน**การพัฒนาแหล่งเรียนรู้**การดูแลผู้สูงอายุ ผู้มีภาวะพึ่งพิง และผู้ป่วยระยะท้าย สำหรับผู้ป่วย ผู้ดูแล และประชาชน จำนวน 20,000 โครงการ ภายใน 4 ปี
    
9.  พัฒนาโครงการศึกษาความเป็นไปได้ในการจัดทำแนวทางการ **จบชีวิตผู้ป่วยระยะสุดท้ายด้วยความช่วยเหลือทางการแพทย์** (Medical Assistance in Dying) ในโรงเรียนแพทย์ที่มีความพร้อม
    

![](https://election69.peoplesparty.or.th/images/logos/logo-main.svg)