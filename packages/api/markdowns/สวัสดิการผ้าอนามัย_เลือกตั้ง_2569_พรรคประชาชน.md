ทำไมต้องแก้ปัญหา (WHY)
----------------------

1.  **ภาระค่าใช้จ่ายที่ไม่เท่าเทียมทางเพศ**: ผ้าอนามัยเป็นรายจ่ายประจำที่ผู้หญิง หลีกเลี่ยงไม่ได้ โดยเฉลี่ยต้องจ่าย 80–150 บาทต่อเดือน หรือสะสมตลอดชีวิตรวมถึง 60,000 บาทในบริบทที่ค่าจ้างขั้นต่ำหรือเงินเดือนเท่ากันทุกเพศ ผู้หญิงกลับต้องแบกรับภาระค่าใช้จ่ายนี้เพิ่มเติมโดยไม่มีทางเลือก ทำให้เกิดความไม่เท่าเทียมทางเพศในสังคม
    
2.  **ผลกระทบต่อการศึกษาและสุขภาพ**: การไม่มีผ้าอนามัยใช้หรือต้องใช้ของทดแทนที่ไม่ปลอดภัย ส่งผลกระทบโดยตรงต่อการเรียน การเข้าร่วมกิจกรรม และความมั่นใจของเยาวชน การจัดสวัสดิการผ้าอนามัยฟรีให้เด็กนักเรียน จะสร้างผลกระทบเชิงบวกสูงที่สุด เพราะเป็นกลุ่มที่ยังไม่มีรายได้ และจะช่วยลดภาระระบบสาธารณสุขจากโรคติดเชื้อที่เกิดจากการใช้อุปกรณ์ที่ไม่ถูกสุขอนามัย
    

เราจะทำอะไร (WHAT)
------------------

เราเสนอมาตรการคู่ขนานเพื่อลดภาระค่าใช้จ่ายของผู้หญิงและสร้างความเท่าเทียมทางเพศในสังคม

1.  **ผ้าอนามัยฟรีสำหรับเด็กและเยาวชนที่มีประจำเดือน** 
    
2.  **งดเว้นภาษีมูลค่าเพิ่ม (VAT) สำหรับสินค้าผ้าอนามัย**
    

ทำอย่างไรให้สำเร็จ (HOW)
------------------------

1.  **สวัสดิการผ้าอนามัยฟรีในวัยเรียน**:
    
    *   ให้นักเรียนลงทะเบียนผ่านเว็บไซต์กลาง นักเรียนจะได้รับเครดิต 80 บาทต่อเดือน เพื่อใช้ในการเลือกซื้อผ้าอนามัยจากผู้ผลิตหลายรายที่ลงทะเบียนในเว็บไซต์และได้รับการรับรองมาตรฐาน โดยผู้ผลิตจะจัดส่งสินค้ารวมกันไปที่โรงเรียน
        
    *   วงเงินงบประมาณ 3,450 ล้านบาทต่อปี นักเรียนได้รับประโยชน์ 3.6 ล้านคน
        
2.  **งดเว้น VAT สินค้าผ้าอนามัย:** ออกพระราชกฤษฎีกาเพื่อยกเว้นภาษีมูลค่าเพิ่มสำหรับสินค้าประเภทผ้าอนามัย ประเมินว่ากรอบงบประมาณอยู่ที่ 700 ล้านบาทต่อปี

![](https://election69.peoplesparty.or.th/images/logos/logo-main.svg)