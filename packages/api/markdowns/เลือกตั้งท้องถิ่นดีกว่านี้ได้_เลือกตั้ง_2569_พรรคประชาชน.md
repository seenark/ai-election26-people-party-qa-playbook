พรรคประชาชนมุ่งมั่นที่จะปฏิรูประบบการเลือกตั้งท้องถิ่นให้มีประสิทธิภาพ โปร่งใส และเปิดกว้างสำหรับการมีส่วนร่วมของประชาชน ผ่าน 6 มาตรการหลัก:

**1\. จัดเลือกตั้งท้องถิ่นพร้อมกันทั่วประเทศ (Super Local Election Day)**

กำหนดให้ทุก 4 ปี มี "วันมหกรรมเลือกตั้งท้องถิ่น" 1 วัน ที่ประชาชนจะได้เลือกตั้งท้องถิ่นพร้อมกัน ทุกฝ่าย (นายกและสมาชิกสภา) ทุกพื้นที่ (ทั่วประเทศ) และ ทุกระดับ (อบจ., เทศบาล, อบต., กทม., พัทยา) เพื่อสร้างความตื่นตัว ประหยัดงบประมาณ และทำให้แผนพัฒนาท้องถิ่นสอดรับกัน

**มาตรการรองรับ:** 

ทางเลือก 1: หากผู้บริหารพ้นจากตำแหน่งก่อนครบวาระ ให้จัดการเลือกตั้งซ่อมเฉพาะวาระที่เหลืออยู่ 

ทางเลือก 2: ใช้วิธีให้นายกสำรอง (จากบัญชีรายชื่อที่เสนอตอนหาเสียง) ขึ้นดำรงตำแหน่งแทน เพื่อรักษาวงรอบการเลือกตั้งใหญ่ให้ตรงกัน

**2\. อำนวยความสะดวกในการใช้สิทธิ**

**เลือกตามที่อยู่จริง**: ให้สิทธิประชากรแฝง (ผู้ที่ทำงานหรืออาศัยในพื้นที่ต่างจากทะเบียนบ้าน) กว่า 9 ล้านคน สามารถลงทะเบียนเลือกตั้งในพื้นที่ที่ตนใช้ชีวิตจริงได้

• เพิ่มช่องทางเลือกตั้ง: เปิดระบบเลือกตั้งล่วงหน้า (ในเขต, นอกเขต, นอกราชอาณาจักร) และขยายช่องทางอื่น เช่น ทางไปรษณีย์หรือออนไลน์ จากเดิมที่ช่องทางเหล่านี้ให้เฉพาะเลือกตั้งระดับชาติ

• ลดเงื่อนไขย้ายทะเบียนบ้าน: ปรับลดระยะเวลาการย้ายทะเบียนบ้านเพื่อมีสิทธิเลือกตั้งจาก 1 ปี เหลือ 90 วัน และหากย้ายไม่ถึง 90 วัน ยังคงสิทธิเลือกตั้งในเขตเดิมได้

• เข้าถึงคนทุกกลุ่ม: เข้มงวดมาตรฐานหน่วยเลือกตั้งเพื่ออำนวยความสะดวกแก่ผู้สูงอายุและคนพิการ อบรมกรรมการประจำหน่วยเรื่องการอำนวยความสะดวก

**3\. เพิ่มการมีส่วนร่วมในการลงสมัครรับเลือกตั้ง**

• ลดอายุผู้สมัคร: ปรับลดอายุขั้นต่ำสำหรับผู้มีสิทธิรับสมัครเป็นสมาชิกสภาท้องถิ่นและผู้บริหารท้องถิ่น (ปัจจุบันกำหนดไว้ที่ 25 ปีและ 35 ปีตามลำดับ) เพื่อเปิดโอกาสให้คนรุ่นใหม่เข้ามามีบทบาท

• ทบทวนบทลงโทษ: ทบทวนไม่ให้การไม่ไปใช้สิทธิออกเสียงเลือกตั้ง นำไปสู่การสูญเสียสิทธิด้านอื่น ๆ เกินจำเป็น (เช่น การเข้าชื่อร้องขอให้ถอดถอนสมาชิกสภาท้องถิ่นหรือผู้บริหารท้องถิ่น) และปรับให้การจำกัดสิทธิหายทันทีที่บุคคลดังกล่าวได้ไปใช้สิทธิในการเลือกตั้งครั้งถัดไป

**4\. เพิ่มประสิทธิภาพในการจัดการเลือกตั้ง**

• ออกแบบและกำหนดรูปแบบบัตรเลือกตั้งให้ชัดเจน: เพื่อลดความสับสน เช่น กำหนดให้สีบัตรเลือกตั้งเป็นคู่สีตรงข้าม บังคับใช้เหมือนกันทั้งประเทศ และกำหนดให้ข้อมูลบนบัตรเลือกตั้งมีความครอบคลุมมากขึ้น (เช่น ชื่อผู้สมัคร รูปผู้สมัคร ชื่อพรรคการเมืองหรือกลุ่มการเมือง)

• วางมาตรฐานการจำแนกบัตรดี-บัตรเสีย ให้ชัดเจนและคงเส้นคงวาสำหรับทุกหน่วย

• ยื่นบัญชีออนไลน์: เพิ่มช่องทางออนไลน์ในการยื่นบัญชีรายรับรายจ่ายของผู้รับสมัครเลือกตั้ง

**5\. เพิ่มความโปร่งใสในการจัดการเลือกตั้ง**

• กำหนดเกณฑ์และขอบเขตการมีส่วนร่วม ของนักการเมือง (ระดับชาติ) ในการช่วยผู้สมัครรับเลือกตั้ง (ท้องถิ่น) ให้ชัดเจน

• รายงานผล Real-time: กำหนดให้มีการรายงานและเผยแพร่ผลการนับคะแนน รายหน่วยเลือกตั้ง อย่างรวดเร็ว ผ่านระบบออนไลน์ที่ประชาชนเข้าถึงได้โดยทั่วไปตลอดเวลา และในรูปแบบที่นำไปวิเคราะห์ประมวลผลต่อได้

• สิทธิสังเกตการณ์: เพิ่มการคุ้มครองสิทธิในการสังเกตการณ์เลือกตั้ง เช่น สิทธิในการสังเกตการณ์การนับคะแนนเลือกตั้งได้อย่างสะดวกและใกล้ชิด รวมถึงสิทธิในการถ่ายภาพนิ่งและภาพเคลื่อนไหว

**6\. ทบทวนผู้รับผิดชอบและการแบ่งบทบาทหน้าที่**

• ให้ กกต. เป็นเจ้าภาพหลัก: เปลี่ยนผู้รับผิดชอบหลักในการจัดการเลือกตั้งท้องถิ่น จากองค์กรปกครองส่วนท้องถิ่น เป็น คณะกรรมการการเลือกตั้ง (กกต.) เพื่อเพิ่มหลักประกันเรื่องความเป็นกลางและประสิทธิภาพในการจัดการเลือกตั้ง โดยให้องค์กรปกครองส่วนท้องถิ่นมีหน้าที่เพียงการสนับสนุนงานเท่านั้น

• งบประมาณจากส่วนกลาง: กำหนดให้ กกต. เป็นผู้รับผิดชอบเรื่องงบประมาณและบุคลากรในการจัดการเลือกตั้งท้องถิ่น โดยจัดสรรงบประมาณประจำปีสำหรับการเลือกตั้งท้องถิ่นที่สามารถวางแผนล่วงหน้าได้อย่างชัดเจน (เช่น การเลือกตั้งในกรณีที่ผู้ดำรงตำแหน่งครบวาระ)