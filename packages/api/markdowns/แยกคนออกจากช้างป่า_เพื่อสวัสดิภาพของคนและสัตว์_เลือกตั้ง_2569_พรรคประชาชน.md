ทำไมต้องแก้ปัญหา (WHY)
----------------------

**1\. ประชากรช้างเพิ่มขึ้นอย่างรวดเร็ว:** ปัจจุบันประเทศไทยมีช้างป่าประมาณ 4,000 ตัว โดยมีอัตราการเพิ่มของประชากรสูงถึง 8.2% ต่อปี ทำให้อาหารและพื้นที่ในเขตป่าอนุรักษ์ไม่เพียงพอต่อความต้องการ

**2\. เกษตรกรคือผู้รับเคราะห์:** พืชสวนผลไม้ในที่ดินของราษฎรเป็นแหล่งอาหารชั้นดี ช้างจึงเรียนรู้ที่จะออกมาหากินภายนอก นำไปสู่การทำลายทรัพย์สินกว่า 1,800 ครั้งในปี 2567 สร้างความเสียหายมูลค่ากว่า 24 ล้านบาท

**3\. กลไกการกั้นช้างเดิมไม่มีประสิทธิภาพ:** 

*   **คูกันช้าง** ที่ก่อสร้างตามแบบมาตรฐานราชการเพียงแบบเดียว มักไม่สอดคล้องกับสภาพพื้นที่จริงในหลายจุด
*   **ขาดทรัพยากรการเฝ้าระวัง** อาสาสมัครขาดงบประมาณและอุปกรณ์สำคัญอย่าง โดรนตรวจจับความร้อน เพื่อติดตามทิศทางช้างในระยะไกล ทำให้การผลักดันเป็นไปอย่างยากลำบาก

เราจะทำอะไร (WHAT)
------------------

พรรคประชาชนเสนอทางออก 3 ประการ เพื่อยุติความขัดแย้งและสร้างสวัสดิภาพให้ทั้งคนและช้าง ให้สามารถอยู่ร่วมกันในระบบนิเวศได้

**1\. ควบคุมประชากร:** ใช้วัคซีนคุมกำเนิดชั่วคราวเพื่อชะลออัตราการเกิดที่สูงเกินไป (ไม่ใช่การทำหมันถาวร)

**2\. สร้างสิ่งกีดขวางถาวรที่ใช้งานได้จริง:** พัฒนาคูกันช้างรูปแบบใหม่ที่ปรับเปลี่ยนตามสภาพพื้นที่ (Flexible Design)

**3\. เพิ่มงบอาสาสมัครและอุปกรณ์:** สนับสนุนงบประมาณและเทคโนโลยีโดรน เพื่อให้คนทำงานมีความปลอดภัยและทำงานได้แม่นยำขึ้น

ทำอย่างไรให้สำเร็จ (HOW)
------------------------

พรรคประชาชนจะขับเคลื่อนนโยบายผ่านแผนงานเชิงโครงสร้างและการสนับสนุนพื้นที่ ดังนี้

**1\. ปฏิรูปการบริหารจัดการและกลไกภาษี**

*   **เพิ่มสัดส่วนท้องถิ่นในคณะกรรมการช้างชาติ:** ให้ผู้ที่อยู่หน้างานและองค์กรปกครองส่วนท้องถิ่น (อปท.) เข้ามามีส่วนกำหนดนโยบายและเพิ่มความถี่ในการประชุมเพื่อให้ทันต่อสถานการณ์
*   **จูงใจด้วยระบบภาษี:** ตราพระราชกฤษฎีกาให้ประชาชนหรือเอกชนที่บริจาคเงินเพื่อสวัสดิภาพช้างป่า สามารถนำไปลดหย่อนภาษีได้เต็มจำนวน

**2\. ควบคุมปริมาณช้างป่าเชิงรุก**

*   **การคุมกำเนิด:** ศึกษาแนวทางการใช้ยาคุมกำเนิดสำหรับช้างป่าที่ปลอดภัยและเหมาะสม ทั้งนี้มิใช่การทำหมันถาวร พร้อมจัดสรรงบประมาณให้กรมอุทยานฯ ดำเนินการในพื้นที่ที่มีประชากรหนาแน่นเกินขีดความสามารถของป่า

**3\. ลงทุนในโครงสร้างพื้นฐานกั้นช้าง**

*   **คูกันช้างรูปแบบใหม่:** ปรับแบบการก่อสร้างโดยอิงแนวทางจากกรมทางหลวงเพื่อให้ทนทานและสอดรับกับสภาพดินในแต่ละพื้นที่
*   **เงินอุดหนุนเฉพาะกิจ:** จัดสรรงบประมาณให้ อปท. กิโลเมตรละ 10 ล้านบาท สำหรับพื้นที่เสี่ยงภัย

**4\. ยกระดับการเฝ้าระวังและเทคโนโลยี**

*   **เพิ่มเงินสนับสนุนอาสาฯ:** เพิ่มงบประมาณเป็น 100,000 บาทต่อปีต่อศูนย์ เพื่อเป็นค่าดำเนินการ
*   **ระบบยืมใช้อุปกรณ์ High-tech:** กำหนดระเบียบให้ท้องถิ่นสามารถยืมอุปกรณ์ราคาแพง (เช่น โดรนตรวจจับความร้อน) จากหน่วยงานส่วนกลางมาใช้งานได้ พร้อมให้งบประมาณซ่อมบำรุงที่เพียงพอ
*   **พัฒนาระบบและศูนย์ติดตามความเคลื่อนไหวของช้างป่า**ที่อยู่ในพื้นที่ป่าเดียวกันหรือต่อเนื่องกัน โดยเชื่อมโยงและวิเคราะห์ข้อมูลจากเครือข่ายอาสาในพื้นที่ต่างๆ ให้เป็นจุดเชื่อมข้อมูล เพื่อป้องกันความสับสนและการขาดการประสานงานกันระหว่างทีมงานในพื้นที่ต่างๆ

![](https://election69.peoplesparty.or.th/images/logos/logo-main.svg)