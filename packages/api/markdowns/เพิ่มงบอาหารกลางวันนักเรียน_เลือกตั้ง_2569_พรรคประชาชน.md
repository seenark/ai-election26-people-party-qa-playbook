ทำไมต้องแก้ปัญหา (WHY)
----------------------

โภชนาการที่ดีส่งผลโดยตรงต่อการพัฒนาสมองของเด็ก แต่ปัจจุบันงบอาหารกลางวันยังไม่สะท้อนต้นทุนจริงและมีความเหลื่อมล้ำในการจัดสรร โดยเฉพาะในโรงเรียนขนาดเล็ก

1.  **วิกฤตสุขภาพเด็กไทย**: ข้อมูลปี 2568 ชี้ว่าเด็กไทย (6-14 ปี) ที่มี "ส่วนสูงและน้ำหนักตามเกณฑ์" ลดเหลือเพียงร้อยละ 55 ขณะที่เด็กที่มีภาวะเตี้ยและอ้วนพุ่งสูงขึ้นเกือบ 1 ใน 4 ของทั้งหมด สะท้อนถึงการได้รับสารอาหารที่ไม่สมดุล
    
2.  **ความหิวโหยที่มองไม่เห็น**: ผลสำรวจ PISA 2022 พบว่าเด็กไทยร้อยละ 28 ต้องอดอาหารอย่างน้อย 1 มื้อต่อสัปดาห์เพราะไม่มีเงินซื้อ ซึ่งสูงกว่าค่าเฉลี่ยโลกเกือบ 4 เท่า ส่วนเด็กที่ได้รับประทานอาหารเช้าเป็นประจำก็ลดลงด้วย
    
3.  **งบประมาณไม่สอดคล้องกับความจริง**: งบรายหัวในปัจจุบันไม่สะท้อนต้นทุนวัตถุดิบที่พุ่งสูงขึ้น ทำให้หลายโรงเรียนไม่สามารถจัดเมนูที่มีสารอาหารครบถ้วนตามมาตรฐานได้จริง
    
4.  **ความเหลื่อมล้ำในโรงเรียนขนาดเล็ก**: แม้ได้งบรายหัวที่ 36 บาท แต่ด้วยจำนวนเด็กที่น้อย ทำให้ "เงินก้อนรวม" ไม่เพียงพอต่อค่าต้นทุนคงที่ (Fixed Cost) ขั้นต่ำในการบริหารจัดการ เช่น ค่าแก๊ส ค่าจ้างคนทำอาหาร สร้างภาระให้ครูต้องจัดซื้อและทำอาหารเอง

เราจะทำอะไร (WHAT)
------------------

เรามุ่งเน้นการแก้ปัญหาที่ "เงินอุดหนุน" และ "ความยืดหยุ่น" ในการบริหารจัดการ ดังนี้:

1.  **สนับสนุนโรงเรียนขนาดเล็ก**: เพิ่มงบประมาณเดือนละ 10,000 บาท เพื่อเป็นต้นทุนจ้างบุคลากรประกอบอาหารโดยเฉพาะ ใช้งบประมาณเพิ่มขึ้น 1,800 ล้านบาทต่อปี
    
2.  **ปลดล็อกความยืดหยุ่น** : เพิ่มงบอาหารรายหัวนักเรียน และปรับการใช้งบอาหารกลางวันให้โรงเรียนสามารถจัดสรรได้อย่างยืดหยุ่นมากขึ้น ไม่จำกัดแค่ "มื้อกลางวัน" แต่สามารถเพิ่มเติมให้ครอบคลุมถึง "มื้อเช้าและอาหารเสริม" ได้ตามบริบทของโรงเรียน ใช้งบประมาณเพิ่มขึ้น 14,000 ล้านบาทต่อปี

ทำอย่างไรให้สำเร็จ (HOW)
------------------------

1.  เพิ่มงบรายจ่ายประจำปีสำหรับการจ้างบุคลากรช่วยประกอบอาหารในโรงเรียน
2.  ออกมติ ครม. เพิ่มเงินรายหัวค่าอาหาร และออกแนวทางการบริหารจัดการงบประมาณค่าอาหารของโรงเรียนใหม่โดยรวมจะใช้งบอาหารโรงเรียนในปีงบประมาณนั้น 46,000 ล้านบาท (จากเดิม 30,000 ล้านบาท)
    

![](https://election69.peoplesparty.or.th/images/logos/logo-main.svg)