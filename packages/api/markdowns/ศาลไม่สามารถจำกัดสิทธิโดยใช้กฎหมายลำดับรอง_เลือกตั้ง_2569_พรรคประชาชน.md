ทำไมต้องแก้ปัญหา (WHY)
----------------------

ภายใต้หลักการพื้นฐานของหลักนิติธรรมและรัฐธรรมนูญ การจำกัดสิทธิเสรีภาพของประชาชนโดยเฉพาะการกำหนดความผิดและโทษ จะต้องกระทำโดยอาศัยอำนาจของกฎหมายระดับพระราชบัญญัติ หรือกฎหมายแม่บทเท่านั้น อย่างไรก็ตาม ปัจจุบันปรากฏว่าศาลได้มีการออกกฎ ระเบียบ และข้อกำหนดภายในที่เกินขอบเขตการจำกัดสิทธิของประชาชนโดยผิดหลักการ กล่าวคือ

*   **กำหนดความผิดโดยกฎหมายลำดับรอง**: ตัวอย่างที่ชัดเจนคือ ความผิดฐานละเมิดอำนาจศาล ซึ่งรายละเอียดและพฤติการณ์ที่ถือเป็นความผิดไม่ได้ถูกกำหนดไว้อย่างละเอียดชัดเจนในกฎหมายแม่บท (เช่น ประมวลกฎหมายวิธีพิจารณาความแพ่ง มาตรา 30-33) แต่กลับถูกกำหนดโดย ประกาศหรือระเบียบของแต่ละศาล ซึ่งอาจมีความแตกต่างกันในแต่ละพื้นที่
*   **ขาดความเป็นเอกภาพทางกฎหมาย**: การกำหนดความผิดและโทษโดยระเบียบภายในศาล ทำให้เกิดความไม่แน่นอนและขาดความเป็นเอกภาพทางกฎหมาย เช่น กรณีประกาศของอธิบดีผู้พิพากษาศาลแพ่งที่เกี่ยวข้องกับการละเมิดอำนาจศาลในกรณีปัญญาประดิษฐ์ (AI) ซึ่งเป็นการจำกัดสิทธิของประชาชนโดยกฎหมายลำดับรอง

เราจะทำอะไร (WHAT)
------------------

พรรคประชาชนมีข้อเสนอในการปรับปรุง 2 ประการ เพื่อให้การจำกัดสิทธิเสรีภาพของประชาชนเป็นไปตามหลักนิติธรรม

1.  **สร้างความแน่นอนในการจำกัดสิทธิ**
    *   จำกัดการกำหนดความผิด/ความรับผิด ผ่านกฎหมายลำดับชั้นพระราชบัญญัติหรือกฎหมายแม่บทเท่านั้น ไม่อนุญาตให้กฎหมายลำดับรองของศาลมากำหนดความผิดและโทษที่ไม่มีฐานอำนาจชัดเจน
2.  **กำหนดแนวทางให้กฎของศาลมีความเป็นเอกภา**พ
    *   กำหนดแนวทางให้การออกกฎ ระเบียบ และข้อบังคับต่าง ๆ ของศาลต้องเป็นไปใน ระบบเดียวกัน เพื่อให้มีความเป็นเอกภาพและมาตรฐานเดียวกันทั่วประเทศ

ทำอย่างไรให้สำเร็จ (HOW)
------------------------

1.  **แก้ไขเพิ่มเติมประมวลกฎหมายวิธีพิจารณาความแพ่ง (ป.วิ.แพ่ง)**
    *   แก้ไขเพิ่มเติม มาตรา 30 - 33 (ส่วนที่เกี่ยวกับอำนาจของศาลในการดำเนินคดีเกี่ยวกับการละเมิดอำนาจศาล) เพื่อกำหนดขอบเขตความผิดให้ชัดเจนในกฎหมายแม่บท
2.   **ยกเลิกกฎหมายลำดับรองที่จำกัดสิทธิประชาชน**
    *   ยกเลิกกฎ ระเบียบ และข้อกำหนดภายในของศาล ที่มีเนื้อหาเป็นการจำกัดสิทธิเสรีภาพของประชาชนอย่างไม่ถูกต้องตามหลักการว่าด้วยการจำกัดสิทธิโดยกฎหมายลำดับชั้นพระราชบัญญัติ

![](https://election69.peoplesparty.or.th/images/logos/logo-main.svg)