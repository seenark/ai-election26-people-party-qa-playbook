ทำไมต้องแก้ปัญหา (WHY)
----------------------

*   การรุกคืบของทุนต่างชาติ: ธุรกิจไทยเผชิญความท้าทายรอบด้าน ทั้งจากแพลตฟอร์มดิจิทัลขนาดใหญ่และสินค้าราคาถูกที่เข้ามาตัดราคาจนทำลายอุตสาหกรรมการผลิตของไทย
*   อุปสรรคเชิงโครงสร้าง: ปัญหาขาดแคลนแรงงานในภาคผลิตและบริการ พฤติกรรมผู้บริโภคที่เปลี่ยนไป และภาวะหนี้ครัวเรือนที่ฉุดกำลังซื้อลงอย่างต่อเนื่อง
*   SME รับศึกหนัก: ธุรกิจขนาดกลางและขนาดย่อม (SME) ได้รับผลกระทบหนักกว่าธุรกิจใหญ่ และมาตรการกระตุ้นเศรษฐกิจชั่วคราวไม่สามารถแก้ปัญหาระยะยาวได้ จึงต้องมีการแก้ปัญหาเชิงโครงสร้าง

เราจะทำอะไร (WHAT)
------------------

1\. ยกระดับ SME ด้วยเครื่องมือดิจิทัล: นำเทคโนโลยีอย่างซอฟต์แวร์บัญชี, ระบบขายหน้าร้าน (POS) และระบบจ่ายเงินออนไลน์ เข้ามาเพิ่มประสิทธิภาพและแก้ปัญหาขาดแคลนแรงงาน พร้อมมาตรการปกป้อง SMEs ภายใต้กฎเกณฑ์การแข่งขันที่เป็นธรรม

2\. สร้างอุตสาหกรรมเทคโนโลยีในประเทศ: พัฒนาอุตสาหกรรมดิจิทัลให้เป็นเครื่องยนต์การเติบโตตัวใหม่ (Growth Engine) เพื่อแก้ปัญหาคุณภาพชีวิตคนไทยผ่านกระบวนการจัดซื้อจัดจ้างภาครัฐ

ทำอย่างไรให้สำเร็จ (HOW)
------------------------

**1\. ยกระดับธุรกิจ SME ไทยด้วยเครื่องมือดิจิทัล**

*   มาตรการจูงใจใช้บริการดิจิทัลของคนไทย (Thai First):
    *   ส่งเสริมการใช้ซอฟต์แวร์ เช่น บัญชี, POS, ระบบจัดการทรัพยากรองค์กร (ERP), ระบบบริหารความสัมพันธ์ลูกค้า (CRM) และ ปัญญาประดิษฐ์ (Artificial Intelligence - AI) ของผู้ประกอบการไทย ตามบัญชีบริการของ DEPA
    *   ใช้มาตรการลดภาษีนิติบุคคล, คูปองส่วนลด (Voucher) และการเพิ่มโอกาสเข้าถึงแหล่งเงินกู้
    *   กรอบเวลา: มาตรการภาษีทำได้ทันที, เพิ่มปริมาณคูปองในปีงบประมาณถัดไป
*   ระบบหวยใบเสร็จ:
    *   จูงใจให้ SME จดทะเบียนนิติบุคคลและเข้าระบบภาษีอย่างถูกต้อง โดยผู้ซื้อสินค้ามีโอกาสลุ้นโชคจากใบกำกับภาษี เพื่อกระตุ้นให้ผู้บริโภคเลือกซื้อของจากร้านที่เข้าระบบ
    *   กรอบเวลา: อนุมัติเข้า ครม. ได้ทันที, เตรียมระบบและใช้งานจริงภายใน 100 วันแรก
*   ปกป้อง SME จากการแข่งขันที่ไม่เป็นธรรม:
    *   ใช้ พระราชบัญญัติการแข่งขันทางการค้า กำกับดูแลแพลตฟอร์มต่างชาติไม่ให้ทุ่มตลาด ตัดราคา หรือเอาเปรียบธุรกิจไทย และเร่งรัดกฎหมายฉบับใหม่
    *   กรอบเวลา: ดำเนินการตามกฎหมายเดิมได้ทันที, ออกประกาศฉบับย่อยใน 3-6 เดือน

**2\. สร้างอุตสาหกรรมเทคโนโลยีภายในประเทศ**

*   เปลี่ยนปัญหาเป็นอุตสาหกรรม:
    *   แก้ปัญหาคุณภาพชีวิต (ประปาสะอาด, รถเมล์ไฟฟ้า, มิเตอร์อัจฉริยะ) ด้วยเทคโนโลยีที่ผลิตในไทยและใช้ชิ้นส่วนในประเทศเป็นหลักเพื่อสร้างงานท้องถิ่น
    *   กรอบเวลา: ออกประกาศนโยบายได้ทันที, เริ่มเห็นผลในปีงบประมาณถัดไป
*   สนับสนุนสตาร์ทอัพ (Startup) ไทยด้วยการจัดซื้อจัดจ้างภาครัฐ:
    *   เลือกซื้อบริการดิจิทัลของคนไทยก่อนเพื่อลดการขาดดุลเทคโนโลยี และสร้างฐานการเติบโตให้สตาร์ทอัพไทยออกไปแข่งขันในระดับโลก
    *   กรอบเวลา: เริ่มในปีงบประมาณถัดไป, เห็นผลชัดเจนในปีที่ 3-4
*   จูงใจเอกชนใช้ซอฟต์แวร์ไทย
    *   รัฐลงทุนพัฒนาซอฟต์แวร์มาตรฐาน (ERP, CRM, AI) ด้วยเทคโนโลยีรหัสเปิด (Open Source) และเปิดเผยซอร์สโค้ด (Source Code) ตามหลัก "เงินสาธารณะเพื่อรหัสสาธารณะ" (Public Code Public Money) เพื่อลดค่าลิขสิทธิ์ (License) ให้ภาคเอกชน
    *   กรอบเวลา: วางสเปกมาตรฐานใน 6 เดือนแรก, เริ่มพัฒนาซอฟต์แวร์สำคัญใน 1 ปีแรก

![](https://election69.peoplesparty.or.th/images/logos/logo-main.svg)