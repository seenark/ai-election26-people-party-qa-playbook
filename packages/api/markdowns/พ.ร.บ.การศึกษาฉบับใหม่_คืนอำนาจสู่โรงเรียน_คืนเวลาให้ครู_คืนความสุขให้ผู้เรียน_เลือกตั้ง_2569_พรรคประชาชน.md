ทำไมต้องแก้ปัญหา (WHY)
----------------------

ระบบการศึกษาไทยกำลังเผชิญวิกฤตเชิงโครงสร้างที่ฝังรากลึก การผลักดัน พ.ร.บ.การศึกษาฉบับใหม่ แม้ไม่อาจแก้ไขปัญหาทั้งหมดได้ แต่เป็นกระดุมเม็ดแรกที่สำคัญ ซึ่งทำให้เราต้องแก้ปัญหา เนื่องจาก

1.  **โครงสร้างแบบรวมศูนย์**: อำนาจการตัดสินใจถูกยึดไว้ที่ส่วนกลาง ทำให้คำสั่งและโครงการต่างๆ กลายเป็นภาระของครูและโรงเรียน แทนที่จะเป็นการสนับสนุนการเรียนรู้
    
2.  **สิทธิและสวัสดิการที่ไม่เพียงพอ**: แม้จะมีนโยบายเรียนฟรี แต่ผู้ปกครองยังแบกรับค่าใช้จ่ายแฝงมหาศาล ขณะที่นักเรียนเผชิญกับสภาพแวดล้อมที่ไม่ปลอดภัยและหลักสูตรที่ไม่เท่าทันโลก
    
3.  **ภาวะครูแบกภาระงาน**: ครูต้องดึงเวลาจากการสอนไปทำหน้าที่ธุรการ การเงิน และพัสดุ รวมถึงต้องคอยตอบสนองตัวชี้วัดจากหน่วยงานภายนอกที่ไม่ได้ช่วยให้เด็กเก่งขึ้นจริง
    

เราจะทำอะไร (WHAT)
------------------

เราเสนอ **"พ.ร.บ. การศึกษาฉบับใหม่"** ที่มุ่งรับรองสิทธิ สวัสดิการ และกระจายอำนาจให้ทุกกลุ่มที่เกี่ยวข้อง (ผู้เรียน ผู้ปกครอง บุคลากรทางการศึกษา ท้องถิ่น) มีส่วนร่วมในการออกแบบระบบการศึกษา

1.  **รับประกันสิทธิและสวัสดิการผู้เรียน ครอบคลุม-รัดกุม** 
    
    *   เรียนฟรีจริงตั้งแต่แรกเกิดจนจบการศึกษาขั้นพื้นฐาน ใช้บริการแหล่งเรียนรู้ของรัฐได้ฟรี 
        
    *   สิ่งอำนวยความสะดวกที่จำเป็น อุปกรณ์การเรียนที่ครบถ้วน หนังสือเรียน อินเทอร์เน็ต รถรับส่ง อุปกรณ์และโครงสร้างพื้นฐานสำหรับผู้เรียนที่มีความจําเป็นเฉพาะ ความต้องการพิเศษ หรือความพิการ 
        
    *   ได้รับการดูแลด้านสุขภาพกายและสุขภาพจิตในโรงเรียนมากขึ้น อาหารถูกหลักโภชนาการ การดูแลสุขภาพจิตทั่วถึง เวลาพักผ่อนที่เพียงพอ 
        
    *   หลักสูตรที่ตอบโจทย์ผู้เรียน ทบทวนทุก 5 ปี ตามการเปลี่ยนแปลงของโลกควบคู่กับการวิจัยผลการใช้กรอบหลักสูตรที่ใช้ข้อมูลจากผลการเรียนรู้ของผู้เรียน 
        
    *   มีส่วนร่วมในการกำหนดกฎระเบียบและกิจกรรมในโรงเรียน ที่ไม่ละเมิดสิทธิผู้เรียน
        
2.  **ครูมีแรงจูงใจในการจัดการเรียนการสอนที่มีคุณภาพ**
    
    *   ลดภาระงานที่ไม่เกี่ยวข้องกับการสอน รวมถึงภาระงานจากหน่วยงานภายนอก เพื่อให้มีเวลาโฟกัสที่ผู้เรียนมากขึ้น 
        
    *   มีโอกาสเติบโตในวิชาชีพที่เชื่อมโยงกับผลลัพธ์การเรียนรู้ของนักเรียน 
        
    *   รับประกันค่าตอบแทนและสวัสดิการที่เป็นธรรม ปลดล็อกการให้สิทธิประโยชน์เพิ่มเติมสําหรับครูที่ปฏิบัติหน้าที่ในพื้นที่ที่ขาดแคลนทรัพยากรหรือเผชิญความท้าทายเป็นพิเศษ 
        
    *   ได้รับการสนับสนุนจากบุคลากรเฉพาะด้านอย่างเพียงพอ ตามความต้องการเฉพาะ เช่น นักจิตวิทยา นักการภารโรง นักธุรการ นักการเงิน นักพัสดุ นักโภชนาการ นักเทคโนโลยีการศึกษา 
        
    *   มีส่วนร่วมในการสรรหาและประเมินการทําหน้าที่ของผู้บริหาร 
        
    *   ระบบผลิตครูที่มีทักษะและสาขาที่ตรงความต้องการ มีการพัฒนาสมรรถนะของครูที่อยู่ในระบบอย่างสม่ำเสมอ
        
3.  **สนับสนุนผู้ปกครองในการพัฒนาการเรียนรู้ของลูก**
    
    *   เข้าถึงแหล่งเรียนรู้และพัฒนาสมรรถนะ เพื่อส่งเสริมพัฒนาการของลูก
        
    *   เข้าถึงข้อมูล สถิติ สารสนเทศ ที่เป็นประโยชน์ต่อการร่วมวางแผน-ติดตามการเรียนรู้ของลูก
        
    *   เข้าถึงสิทธิประโยชน์จากการลดหย่อนหรือยกเว้นภาษีสําหรับค่าใช้จ่ายการศึกษา
        
4.  **กระจายอำนาจ เพิ่มการมีส่วนร่วมให้ท้องถิ่นและชุมชน**
    
    *   ปลดล็อกท้องถิ่นให้สามารถสนับสนุนงบประมาณและทรัพยากรให้กับผู้เรียนหรือสถานศึกษาทุกสังกัดทุกแห่งในท้องถิ่น 
        
    *   มีส่วนร่วมในการออกแบบหลักสูตรที่ตอบโจทย์ความต้องการและเอกลักษณ์เชิงพื้นที่ในระดับจังหวัด
        
5.  **ปลดล็อกโรงเรียนให้บริหารอิสระมากขึ้น**
    
    *   ออกแบบหลักสูตรสถานศึกษาของตนเองได้ โดยใช้กรอบหลักสูตรระดับชาติ 
        
    *   ปลดล็อกให้จัดสรรเงินอุดหนุนสถานศึกษาในรูปแบบวงเงินรวม (Block Grant) ให้อิสระในการบริหาร 
        
    *   เปิดให้สถานศึกษามีส่วนร่วมได้มากขึ้น ในการสรรหา บรรจุ บุคลากรของตนเอง 
        
    *   มีอำนาจตัดสินใจหรือปฏิเสธโครงการจากส่วนกลางหรือหน่วยงานอื่นที่เพิ่มภาระงานให้ครูโดยไม่ตอบโจทย์ผู้เรียนในสถานศึกษา 
        
    *   ปลดล็อกให้จัดการศึกษาได้หลายประเภท ทั้งในและนอกระบบโรงเรียน (เช่น บ้านเรียน ศูนย์การเรียน) สําหรับนักเรียนทุกประเภท 
        
    *   คำนึงถึงความเสมอภาคในการอุดหนุนงบประมาณให้สถานศึกษาทุกสังกัดและทุกรูปแบบ
        
6.  **ปฎิรูปกระทรวงศึกษาธิการให้ตอบโจทย์ผู้เรียนและสถานศึกษา**
    
    *   ระดับส่วนกลาง เน้นบทบาทในการกําหนดมาตรฐานสําหรับสถานศึกษา (regulator) มากกว่าการการดําเนินงานภายในสถานศึกษา (operator)
        
    *   ระดับพื้นที่ เน้นบทบาทเรื่องการอํานวยความสะดวกและสนับสนุนสถานศึกษา (facilitate) มากกว่าเรื่องการสั่งการและบังคับบัญชาสถานศึกษา (command & control)
        
    *   กําหนดให้มีการออกกฎหมายว่าด้วยระเบียบบริหารราชการกระทรวงศึกษาธิการฉบับใหม่ภายใน 2 ปี 
        

ทำอย่างไรให้สำเร็จ (HOW)
------------------------

*   ผลักดันร่างกฎหมาย พ.ร.บ.การศึกษาแห่งชาติ ฉบับใหม่ เพื่อเปลี่ยนทิศทางการบริหารการศึกษาจากระบบรวมศูนย์ ให้เน้นตอบโจทย์ผู้เรียน ลดความเหลื่อมล้ำ กระจายอำนาจและทรัพยากรให้ทุกภาคส่วน

![](https://election69.peoplesparty.or.th/images/logos/logo-main.svg)