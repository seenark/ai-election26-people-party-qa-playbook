ทำไมต้องแก้ปัญหา (WHY)
----------------------

แม้รัฐธรรมนูญและ พ.ร.บ.การศึกษาแห่งชาติ ระบุไว้ชัดเจนว่า "รัฐต้องจัดการศึกษาโดยไม่เก็บค่าใช้จ่ายเป็นเวลาอย่างน้อย 12 ปี" แต่ในความเป็นจริง “เรียนฟรี" ยังไม่ฟรีจริง มี "ค่าใช้จ่ายแฝง" จำนวนมาก ที่กลายเป็นภาระหนักอึ้งของผู้ปกครอง:

*   **ช่องว่างของกฎหมาย**: ประกาศกระทรวงศึกษาธิการเรื่องการเก็บเงินบำรุงการศึกษาฯ เมื่อปี 2554 เปิดช่องให้โรงเรียนใช้ “ดุลพินิจ” เรียกเก็บค่าบำรุงการศึกษาเพิ่มเติมได้หลายรายการ เช่น ค่าห้องแอร์ ค่าจ้างบุคลากรเพิ่ม หรือค่าสอนคอมพิวเตอร์ โดยไม่มีการกำหนด "เพดาน" ที่ชัดเจน
    
*   **การขยายตัวของห้องเรียนพิเศษ**: ปัจจุบันโรงเรียนรัฐหันมาเปิดห้องเรียนพิเศษ (เช่น EP หรือ Mini EP) มากขึ้น เพราะเก็บค่าเทอมได้สูงถึง 20,000 - 40,000 บาท แม้จะมีการกำหนดสัดส่วนห้องเรียนปกติกับพิเศษไว้ที่ 80:20 แต่กฎหมายกลับเปิดช่องให้ขยายเป็น 60:40 ได้
    
*   **การกีดกันทางเศรษฐกิจ**: เมื่อห้องเรียนพิเศษในโรงเรียนรัฐที่มีคุณภาพสูงมีสัดส่วนมากขึ้น แต่ต้องจ่ายเงินแพง โรงเรียนเหล่านี้จึงกลายเป็นพื้นที่สำหรับครอบครัวที่มีฐานะเท่านั้น ทั้งที่โรงเรียนได้รับงบประมาณสนับสนุนหลักมาจากภาษีของประชาชนทุกคน

เราจะทำอะไร (WHAT)
------------------

เรามุ่งมั่นที่จะปิดช่องโหว่เหล่านี้ เพื่อให้โรงเรียนรัฐเป็นพื้นที่ที่ทุกคนเข้าถึงได้อย่างเท่าเทียม ผ่าน 3 มาตรการหลัก:

1.  **กำหนดเพดานค่าบำรุงการศึกษา ไม่ให้เก็บเงินเกินที่กำหนด:** 
    

*   ปัจจุบันมีเพียงหมวดค่าใช้จ่ายการจัดการเรียนการสอนเพื่อเพิ่มศักยภาพและความสามารถของนักเรียน ที่กำหนดให้เก็บรวมกันไม่เกิน 1,250 บาท ขณะที่หมวดอื่นๆ (เช่น ค่าโครงการนอกหลักสูตร หรือค่าสาธารณูปโภค) ยังไม่มีการกำหนดเพดาน 
    
*   รัฐพิจารณาอุดหนุนงบประมาณส่วนที่ขาดให้เพียงพอ เพื่อไม่ให้เกิดการผลักภาระค่าใช้จ่ายไปที่ผู้เรียน
    

3.  **ปฏิรูปห้องเรียนพิเศษ**: จำกัดสัดส่วนห้องเรียนพิเศษในโรงเรียนรัฐไม่ให้เกินร้อยละ 30 ของห้องเรียนทั้งหมด
    

*   กำหนดโควตา "เรียนฟรี" ในห้องเรียนพิเศษ อย่างน้อยร้อยละ 25 ของจำนวนนักเรียน เพื่อให้เด็กที่มีความสามารถแต่ขาดแคลนทุนทรัพย์เข้าเรียนได้
    

5.  โ**ครงการโรงเรียนเรียนฟรีต้นแบบ**: รัฐจะสนับสนุนงบประมาณอุดหนุนรายหัวและงบลงทุนโครงสร้างพื้นฐานเพิ่มเติมเป็นพิเศษ เพื่อยกระดับคุณภาพการศึกษา ให้แก่โรงเรียนที่เข้าร่วมโครงการ โดยมีเงื่อนไขว่า "ห้ามเรียกเก็บค่าบำรุงการศึกษาใดๆ เพิ่มเติมจากผู้เรียน"
    

ทำอย่างไรให้สำเร็จ (HOW)
------------------------

เพื่อให้การ "เรียนฟรีจริง" เกิดขึ้นได้ทั่วประเทศ เราจะดำเนินการผ่านกลไกดังนี้:

1.  **แก้ไขประกาศกระทรวงศึกษาธิการ** เรื่อง การเก็บเงินบำรุงการศึกษาของสถานศึกษา สังกัดสำนักงานคณะกรรมการการศึกษาขั้นพื้นฐาน โดยปรับหลักเกณฑ์การเก็บเงินบำรุงการศึกษาของสถานศึกษา 
    
2.  **ปรับเกณฑ์การรับนักเรียน** แก้ไขประกาศกระทรวงศึกษาธิการ เรื่อง แนวนโยบายและแนวปฎิบัติเกี่ยวกับการรับนักเรียน ที่กำหนดสัดส่วนห้องเรียนปกติและห้องเรียนพิเศษ 
    
3.  **กำหนดโครงการสนับสนุนโรงเรียนเรียนฟรี** เพิ่มเติมในงบประมาณรายจ่ายประจำปี 
    

![](https://election69.peoplesparty.or.th/images/logos/logo-main.svg)