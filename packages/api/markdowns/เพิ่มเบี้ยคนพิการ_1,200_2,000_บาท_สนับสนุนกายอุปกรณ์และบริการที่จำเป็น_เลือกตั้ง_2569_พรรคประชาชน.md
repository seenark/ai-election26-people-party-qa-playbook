ทำไมต้องแก้ปัญหา (WHY)
----------------------

1.  **เบี้ยยังชีพปัจจุบันไม่เพียงพอต่อการดำรงชีพ**: คนพิการส่วนใหญ่ได้รับเบี้ยยังชีพ  800–1,000 บาทต่อเดือน ซึ่งไม่สอดคล้องกับค่าครองชีพที่เพิ่มสูงขึ้น
    
2.  **ความเปราะบางทางเศรษฐกิจ**: ครัวเรือนที่มีคนพิการกว่าร้อยละ 40 อยู่ในกลุ่มครัวเรือนที่ยากจนที่สุด และครัวเรือนที่มีคนพิการมากกว่าร้อยละ 30 มีรายได้ไม่เพียงพอต่อรายจ่าย โดยเฉลี่ยขาดหายไปประมาณ 3,500 บาทต่อเดือน ซึ่งส่วนใหญ่เป็นรายได้ที่หายไปจากการที่คนพิการขาดโอกาสในการประกอบอาชีพ
    
3.  **กระบวนการเข้าถึงสิทธิสร้างภาระ**: กระบวนการต่ออายุบัตรคนพิการทุก 8 ปี แม้ในกรณีที่ความพิการเป็นภาวะถาวร สร้างความลำบากอย่างมาก โดยเฉพาะต่อผู้พิการที่ติดบ้านหรือติดเตียง ซึ่งไม่สามารถเดินทางไปต่ออายุได้ ทำให้ถูกตัดสิทธิ์เบี้ยยังชีพโดยไม่จำเป็น 
    
4.  **ขาดแคลนกายอุปกรณ์ เข้าไม่ถึงการฟื้นฟู**: การสำรวจความพิการยังพบว่า มีผู้สูงอายุประมาณ 694,748 คน ที่ยังไม่ได้รับอุปกรณ์ความช่วยเหลือจากรัฐ เช่น เครื่องช่วยฟัง (146,215 คน) ไม้เท้า (129,056 คน) แว่นตาที่ตัดพิเศษ (117,488 คน) รถนั่งคนพิการ (115,363 คน)  ขณะเดียวกัน ก็มีคนพิการที่จำเป็นต้องได้รับการฟื้นฟูสมรรถภาพ แต่ไม่ได้รับบริการฟื้นฟูมีมากถึง 384,306 คน โดยมีเหตุผลสำคัญคือ ไม่มีผู้พาไป หรือเดินทางไม่สะดวก และไม่มีเงินจ่ายค่าบริการ
    

เราจะทำอะไร (WHAT)
------------------

1.  **เสนอเพิ่มเบี้ยคนพิการให้สอดคล้องกับภาระค่าครองชีพจริง**: และปรับปรุงกระบวนการออกและต่ออายุบัตรคนพิการ เพื่อลดการตกหล่นและสร้างหลักประกันทางรายได้ที่มั่นคงสำหรับคนพิการทุกกลุ่ม รวมแล้วใช้งบประมาณเพิ่มไม่เกิน 20,000 ล้านบาท/ปี โดยแบ่งเป็น
    *   **เพิ่มเบี้ยคนพิการถ้วนหน้า 1,200 บาท/เดือน**
        
    *   **เพิ่มเบี้ยสำหรับผู้ที่มีปัญหาในการดูแลตัวเองระดับรุนแรง เป็น 2,000 บาทต่อเดือน** (ซึ่งจากรายงานปี 2565 มีประมาณ 620,000 คน) 
        
2.  **สนับสนุนกายอุปกรณ์** ผ่านการสนับสนุน ธนาคาร/คลังอุปกรณ์สำหรับคนพิการและผู้พึ่งพิงระยะยาว 
3.  ****สนับสนุนแนวคิดในการดำรงชีวิตอิสระของคนพิการ (หรือ Independent Living)****  สนับสนุนผู้ดูแล และบริการที่จำเป็นผ่านกองทุนผู้พึ่งพิงระยะยาว

ทำอย่างไรให้สำเร็จ (HOW)
------------------------

1.  **ปรับอัตราเบี้ยคนพิการ**: แก้ไขระเบียบกระทรวงมหาดไทยว่าด้วยหลักเกณฑ์การจ่ายเงินเบี้ยความพิการให้คนพิการขององค์กรปกครองส่วนท้องถิ่น
    
2.  **ปรับปรุงกระบวนการออกและต่ออายุบัตร**: แก้ไขระเบียบคณะกรรมการส่งเสริมและพัฒนาคุณภาพชีวิตคนพิการแห่งชาติ เพื่อปรับปรุงหลักเกณฑ์ วิธีการ และเงื่อนไขการยื่นคำขอมีบัตรประจำตัวคนพิการ การออกบัตร และการกําหนดเจ้าหน้าที่ผู้มีอํานาจออกบัตรประจําตัวคนพิการ การกําหนดสิทธิหรือการเปลี่ยนแปลงสิทธิ การขอสละสิทธิของคนพิการ และอายุบัตรของคนพิการ ให้มีความยืดหยุ่นและลดภาระสำหรับคนพิการที่มีภาวะความพิการถาวรหรือติดเตียง
    
3.  **ใช้งบประมาณร่วมกับนโยบายกองทุนผู้พึ่งพิงระยะยาว** เพื่อสนับสนุนผู้ดูแล และบริการจำเป็นสำหรับคนพิการ
4.  ****ปรับปรุงกฎระเบียบ กำหนดมาตรฐาน และสร้างฐานข้อมูลสำหรับการจัดการธนาคาร/คลังอุปกรณ์****

![](https://election69.peoplesparty.or.th/images/logos/logo-main.svg)