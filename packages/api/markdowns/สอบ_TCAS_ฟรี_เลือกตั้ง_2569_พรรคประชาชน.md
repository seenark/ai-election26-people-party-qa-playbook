ทำไมต้องแก้ปัญหา (WHY)
----------------------

เด็กทุกคนควรมีโอกาสเข้าถึงการศึกษาอย่างเท่าเทียมกัน แต่ระบบการสอบเรียนต่อระดับอุดมศึกษา (TCAS) ของไทยในปัจจุบัน กำลังทำให้เด็กที่ฐานะยากจนเสียเปรียบตั้งแต่ไม่เริ่มสอบ

1.  **ระบบ "ยิ่งจ่ายมาก ยิ่งมีสิทธิ์มาก" ซ้ำเติมความเหลื่อมล้ำ**: 
    
    *   ระบบ TCAS ในปัจจุบันมีค่าใช้จ่ายผันแปรตามจำนวนวิชาที่สอบและจำนวนอันดับที่เลือก ยิ่งนักเรียนต้องการเพิ่มโอกาสให้ตัวเองมากเท่าไหร่ ก็ยิ่งต้องแบกรับภาระค่าสมัครที่สูงขึ้นตามไปด้วย
        
    *   เด็กที่มีฐานะยากจนมักถูกบีบให้เลือกสอบเพียงไม่กี่วิชา หรือเลือกอันดับคณะได้จำกัดเพียงเพราะไม่มีเงินจ่ายค่าสมัคร ส่งผลให้พลาดโอกาสในการเข้าเรียนในคณะที่เหมาะสมกับศักยภาพที่แท้จริง
        
2.  **ภาระค่าสอบสะสมที่มองไม่เห็น**: แม้ปัจจุบันรัฐจะเริ่มอุดหนุนค่าสอบ TGAT/TPAT และค่าเลือกอันดับรอบ Admission (7 อันดับแรก) ไปบ้างแล้ว แต่ยังมีช่องว่างใหญ่คือ **ค่าสอบ A-Level** (วิชาละ 100 บาท) ซึ่งเด็กสายวิทย์ต้องสอบเฉลี่ย 7 วิชา และสายศิลป์ 5 วิชา ทำให้ครอบครัวยังต้องแบกภาระส่วนนี้เอง

เราจะทำอะไร (WHAT)
------------------

อุดหนุนค่าใช้จ่ายในการสอบ TCAS ของนักเรียนให้ “ฟรีจริง” โดยครอบคลุมค่าใช้จ่ายการสอบ A-level ตามสภาพจริงที่นักเรียนแต่ละคนต้องสอบ

ทำอย่างไรให้สำเร็จ? (HOW)
-------------------------

1.  **รัฐอุดหนุน 320 ล้านบาท TCAS ฟรีได้ทันที**: รัฐบาลอุดหนุนงบประมาณผ่านสำนักงานปลัดกระทรวงการอุดมศึกษาฯ (อว.) เพื่อดำเนินการให้นักเรียนสอบ TCAS ฟรีได้ทันที ใช้งบประมาณ 320 ล้านบาทต่อปี แบ่งเป็น
    
    *   200 ล้านบาท ซึ่งเป็นโครงการเดิมของ อว. ที่อุดหนุนค่าสอบ TGAT/TPAT และการเลือกคณะ 7 อันดับ 
        
    *   เพิ่มงบอุดหนุนอีก 120 ล้านบาท ให้ครอบคลุมค่าสอบ A-Level (วิชาละ 100 บาท) ของนักเรียนกว่า 2 แสนคนทั่วประเทศ (ตามสถิติผู้สอบ)
        
2.  **ปฏิรูปกลไกการจ่ายเงินระยะยาว:** การอุดหนุนจะต้องเป็นไปตามต้นทุนจริงที่ที่ประชุมอธิการบดีแห่งประเทศไทย (ทปอ.) จัดการสอบ ไม่ใช่การจ่ายตามค่าใช้จ่ายที่นักเรียนแต่ละคนต้องจ่ายในปัจจุบัน
    

![](https://election69.peoplesparty.or.th/images/logos/logo-main.svg)