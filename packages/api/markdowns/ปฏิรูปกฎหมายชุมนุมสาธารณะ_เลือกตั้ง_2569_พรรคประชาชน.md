ทำไมต้องแก้ปัญหา (WHY)
----------------------

เสรีภาพในการชุมนุมคือหัวใจสำคัญของระบอบประชาธิปไตยที่เป็นช่องทางให้ประชาชนได้แสดงออกและตรวจสอบอำนาจรัฐ แม้เสรีภาพในการชุมนุมจะได้รับการรับรองในรัฐธรรมนูญ 2560 แต่สถานการณ์จริงกลับเผชิญอุปสรรคสำคัญดังนี้:

*   **การใช้กฎหมายเป็นเครื่องมือจำกัดสิทธิ:** พ.ร.บ. ชุมนุมสาธารณะ พ.ศ. 2558 ถูกวิพากษ์วิจารณ์ทั้งในประเทศและเวทีโลก ว่าถูกนำมาใช้เพื่อจำกัดการแสดงออกมากกว่าการส่งเสริม โดยมีปัญหาเชิงโครงสร้าง เช่น นิยามผู้จัดการชุมนุมที่ไม่ชัดเจน และขั้นตอนการแจ้งที่ยุ่งยาก
    
*   **ขัดต่อหลักการสากล:** การกำหนดพื้นที่ห้ามชุมนุมโดยสิ้นเชิง ทำให้ประชาชนไม่สามารถส่งเสียงให้ถึงผู้มีอำนาจตัดสินใจได้ ซึ่งขัดต่อหลักการที่ว่าการชุมนุมต้องอยู่ในระยะที่ผู้รับสารสามารถ "มองเห็นและได้ยิน" (Sight and Sound)
    
*   **การใช้กำลังที่ไม่สัดส่วน:** ปัญหาความโปร่งใสและหลักความรับผิดรับชอบของเจ้าหน้าที่รัฐในการสลายการชุมนุม ตลอดจนการใช้โทษทางอาญาที่รุนแรงเกินกว่าเหตุเพื่อข่มขู่ผู้ใช้สิทธิ
    

เราจะทำอะไร (WHAT)
------------------

พรรคประชาชนจะผลักดันการแก้ไข **พ.ร.บ.ชุมนุมสาธารณะ** พ.ศ. 2558 ให้สอดคล้องกับมาตรฐานสากล โดยมีเป้าหมายหลักคือ:

*   **ยึดโยงกับหลักสิทธิมนุษยชนสากล:** ปรับปรุงกฎหมายให้เป็นไปตาม กติการะหว่างประเทศว่าด้วยสิทธิพลเมืองและสิทธิทางการเมือง (International Covenant on Civil and Political Rights - ICCPR) ที่ประเทศไทยเป็นภาคี
    
*   **สร้างสมดุลเชิงสร้างสรรค์:** ประกันสิทธิการชุมนุมโดยสงบคู่ไปกับการรักษาความปลอดภัยสาธารณะ ผ่านกลไกการเจรจาอย่างเป็นทางการระหว่างเจ้าหน้าที่และประชาชน เพื่อลดการเผชิญหน้าและสร้างพื้นที่ปลอดภัย
    

ทำอย่างไรให้สำเร็จ (HOW)
------------------------

พรรคประชาชนเสนอแนวทางการแก้ไข พ.ร.บ.ชุมนุมสาธารณะ พ.ศ. 2558 ใน 9 ประเด็นสำคัญ ดังนี้:

1.  **นิยามผู้จัดการชุมนุม:** ปรับนิยาม “ผู้จัดการชุมนุม” ให้แคบลงและรัดกุมขึ้น เพื่อจำกัดความรับผิดทางกฎหมายเฉพาะผู้มีบทบาทในการดูแลการชุมนุมเท่านั้น
    
2.  **การแจ้งชุมนุม:** ยกเว้นการแจ้งสำหรับการชุมนุมขนาดเล็กและการชุมนุมโดยพลัน เปิดช่องให้สามารถแจ้งผ่านระบบอิเล็กทรอนิกส์ระบบกลางได้ พร้อมยกเลิกการใช้กฎหมายอื่นที่ทับซ้อน ยุ่งยากเกินจำเป็น
    
3.  **พื้นที่ห้ามชุมนุม:** ลดรัศมีห้ามชุมนุมตามมาตรา 7 และเปลี่ยนจากการห้ามโดยสิ้นเชิงเป็นการให้อำนาจเจ้าหน้าที่ในการประกาศจำกัดพื้นที่ด้วยเหตุผลที่ชัดเจน เพิ่มสิทธิให้ผู้ชุมนุมโต้แย้งคำสั่งต่อศาลปกครองได้
    
4.  **การดูแลการชุมนุมและการใช้กำลัง:** จำกัดการใช้อุปกรณ์ควบคุมฝูงชนที่ไม่เหมาะสม กำหนดให้การใช้กำลังเป็นไปตามหลักชอบด้วยกฎหมาย ความจำเป็นและได้สัดส่วนอย่างเคร่งครัด กำหนดให้เจ้าหน้าที่ต้องผ่านการอบรมและทำรายงานการใช้กำลังเพื่อเปิดเผยต่อสาธารณะ เพื่อความโปร่งใส
    
5.  **การตรวจสอบและถ่วงดุล:** เพิ่มบทบัญญัติรับรองเสรีภาพในการชุมนุมและบทบัญญัติรับรองหลักการทดสอบสามขั้น (The Three-Prong Test) อันได้แก่ มีกฎหมายบัญญัติให้อำนาจ มีจุดประสงค์โดยชอบด้วยกฎหมาย มีความจำเป็นในสังคมประชาธิปไตย ที่จะใช้เป็นเครื่องมือในการตรวจสอบเมื่อมีการใช้อำนาจรัฐแทรกแซงเสรีภาพในการชุมนุม
    
6.  **บทกำหนดโทษ:** เปลี่ยนจากโทษทางอาญาให้เป็นโทษปรับทางพินัย เพื่อให้เป็นไปตามหลักความได้สัดส่วน แต่ยังคงโทษอาญาเฉพาะกรณีที่จำเป็น ร้ายแรง และเกี่ยวข้องกับความปลอดภัยในชีวิตและทรัพย์สินเท่านั้น
    
7.  **การคุ้มครองเด็ก:** เพิ่มบทบัญญัติรับรองและคุ้มครองสิทธิเด็กในพื้นที่ชุมนุมตามหลักการประโยชน์สูงสุดของเด็ก และกำหนดให้เจ้าพนักงานต้องผ่านการฝึกอบรมการคุ้มครองสิทธิเด็ก
    
8.  **การบังคับใช้กฎหมายพิเศษ:** ยกเลิกข้อยกเว้นการบังคับใช้ พ.ร.บ.ชุมนุมสาธารณะฯ ภายใต้สถานการณ์ฉุกเฉินหรือกฎอัยการศึก เพื่อให้ พ.ร.บ.ชุมนุมสาธารณะฯ เป็นกรอบกฎหมายหลักในการคุ้มครองเสรีภาพ เว้นแต่มีข้อกำหนดห้ามโดยชอบด้วยกฎหมายพิเศษนั้นๆ
    
9.  **การคุ้มครองความเป็นส่วนตัวจากการสอดแนมทางเทคโนโลยี:** เพิ่มบทบัญญัติรับรองสิทธิความเป็นส่วนตัวและห้ามสอดแนมหรือคุกคามผู้ชุมนุม เว้นแต่มีวัตถุประสงค์โดยชอบด้วยกฎหมายและจำเป็นต่อสังคมประชาธิปไตย
    

![](https://election69.peoplesparty.or.th/images/logos/logo-main.svg)