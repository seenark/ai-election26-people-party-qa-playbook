ทำไมต้องแก้ปัญหา (WHY)
----------------------

ปัจจุบันประเทศไทยมีเอกสารสิทธิที่ดินหลากหลายประเภท (เช่น โฉนด, น.ส.3, ส.ป.ก., น.ค.) ซึ่งออกโดยหน่วยงานและกฎหมายที่ต่างกัน ก่อให้เกิดปัญหาความเหลื่อมล้ำอย่างมหาศาล:

*   **ความเหลื่อมล้ำทางเศรษฐกิจ:** ที่ดินบางประเภทไม่สามารถนำไปเป็นหลักทรัพย์ค้ำประกันหรือซื้อขายเปลี่ยนมือได้ตามปกติ ทำให้กลายเป็น "ทุนตาย" (Dead Capital) ประชาชนเสียโอกาสในการเข้าถึงแหล่งเงินทุน
*   **ความซับซ้อนของระบบ:** ความหลากหลายของเอกสารทำให้เกิดความสับสน ทับซ้อน และช่องว่างในการทุจริต
*   **ความล่าช้าของระบบราชการ:** กระบวนการพิสูจน์สิทธิและการออกเอกสารในปัจจุบันมีความล่าช้า ประชาชนจำนวนมากยังตกหล่นจากระบบรัฐ

เราจะทำอะไร (WHAT)
------------------

พรรคประชาชนเสนอให้เปลี่ยนเอกสารสิทธิครอบครองที่ดินทั้งหมด (ที่ไม่ทับซ้อนที่ดินรัฐและอยู่ในเงื่อนไขที่เหมาะสม) ให้เป็น **"โฉนดที่ดิน"** ตามประมวลกฎหมายที่ดินเพียงมาตรฐานเดียว เพื่อลดความเหลื่อมล้ำและคืนมูลค่าให้ที่ดินประชาชน ผ่าน 4 แนวทางหลัก:

**1\. เร่งรัดออกโฉนดจากเอกสารสิทธิเดิม** 

*   กลุ่มเป้าหมาย: ผู้ถือครอง **น.ส.3, น.ส.3 ก., น.ส.2, ส.ค.1 และที่ดินในโครงการ "บอกดิน"**
*   การดำเนินการ:
    *   ปฏิรูประบบเดินสำรวจ โดยกระจายอำนาจให้ สำนักงานที่ดินจังหวัด/สาขา เป็นผู้ดำเนินการหลัก แทนศูนย์เดินสำรวจส่วนกลาง
    *   จัดสรรงบประมาณตามปริมาณงานจริงในพื้นที่ เพื่อแก้ปัญหาคอขวดของการออกโฉนดที่ล่าช้า

**2\. เปลี่ยน ส.ป.ก. เป็นโฉนด** 

*   การแก้ไขกฎหมาย:
    *   แก้ไข ประมวลกฎหมายที่ดิน มาตรา 3 ให้รับรองกรรมสิทธิ์ที่ได้มาจากการปฏิรูปที่ดิน
    *   แก้ไข พ.ร.บ.การปฏิรูปที่ดินเพื่อเกษตรกรรม (เพิ่มมาตรา 39/1) ให้ผู้ได้รับจัดสรรที่ดินและทำประโยชน์ต่อเนื่องไม่น้อยกว่า 5 ปี สามารถขอออกโฉนดที่ดินได้
*   เป้าหมาย: ปลดล็อกที่ดินเพื่อเกษตรกรรมให้มีมูลค่าทางเศรษฐกิจทัดเทียมที่ดินทั่วไป

**3\. ยกระดับที่ดินนิคมสร้างตนเองและนิคมสหกรณ์** 

*   กลุ่มที่ยังไม่จัดที่ดิน: ใช้คำสั่งฝ่ายบริหารเร่งรัดรังวัดและตรวจสอบคุณสมบัติ
*   กลุ่มติดล็อกข้อกฎหมาย **(น.ค.1 / น.ค.3)**: แก้ไขกฎหมายเพื่อปลดล็อกเงื่อนไขที่เป็นอุปสรรค เช่น กรณีเปลี่ยนมือสู่ทายาทที่ไม่ได้ทำเกษตรกรรม ให้สามารถออกเอกสารสิทธิ์ น.ค.3 และนำไปสู่การออกโฉนดได้ทันที
*   กลุ่ม **"13 นิคม 14 ป่า"**: ออกพระราชกฤษฎีกาจัดตั้งเขตนิคมสหกรณ์ให้ครบถ้วนตามมติ ครม. เดิม (ปี 2513 และ 2517) เพื่อนำเข้าสู่กระบวนการออกโฉนดตามลำดับ

**4\. เร่งรัดพิสูจน์สิทธิในที่ดินทับซ้อน** 

*   สำหรับที่ดินที่มีการ**ครอบครองก่อนประกาศเป็นที่ดินรัฐ** แต่ติดปัญหาทับซ้อน จะเร่งรัดกระบวนการของคณะกรรมการนโยบายที่ดินแห่งชาติ (คทช.)
*   แก้ปัญหาความล่าช้าโดยเพิ่มความถี่การประชุมคณะอนุกรรมการจังหวัด (คพร.จว.) และกระจายอำนาจการอ่านแปลภาพถ่ายทางอากาศ ไม่ให้กระจุกตัวอยู่ส่วนกลาง

ทำอย่างไรให้สำเร็จ (HOW)
------------------------

**1\. ปรับปรุงการออกโฉนดและฐานข้อมูล** 

*   **ถ่ายโอนอำนาจให้จังหวัด:** ใช้คำสั่งฝ่ายบริหาร ปรับโครงสร้างอำนาจการออกโฉนด โดยกำหนดให้อำนาจการออกโฉนดทั้งหมดอยู่ที่สำนักงานที่ดินจังหวัดหรือสาขา รวมทั้งกำลังคนและงบประมาณ
*   **พัฒนาเครื่องมือเทคโนโลยี**ให้ทันสมัย สำหรับใช้ทำงานธุรการ ทะเบียน นิติกรรม และงานบริการประชาชนด้านที่ดิน เช่น งานทะเบียนออนไลน์ ทำทุกอย่างผ่านแพลตฟอร์มกลาง / สาระบบที่ดินดิจิตอล E- land deed document / การพิสูจน์สิทธิ์ ด้วยเทคโนโลยีดาวเทียมและ AI / Base map / One map / Application
*   **พัฒนาระบบฐานข้อมูลที่ดินและศูนย์ข้อมูลที่ดิน Online ทั่วประเทศ** ให้ข้อมูลที่ดินทั้งประเทศเป็น Open data 

**2\. ดำเนินการเชิงรุก เปลี่ยนพื้นที่ สปก. และที่ดินนิคมเป็นโฉนด**

*   ตรวจสอบ**พื้นที่กันคืนกรมป่าไม้** หากมีคนอยู่และไม่ใช่ป่า ให้นำมาจัดสรรต่อ
*   นำร่องเปลี่ยน **ส.ป.ก. เป็นโฉนด** ใน 12 จังหวัด (ภาคละ 2 จังหวัด)
*   พื้นที่นิคม:
    *   รวบรวมข้อมูลทำแผนปฏิบัติการรายแปลง
    *   นำร่องจัดที่ดินตกค้าง ภาคละ 1 แห่ง ให้แล้วเสร็จ
*   เป้าหมายระยะยาว: ดำเนินการ**จัดที่ดินในพื้นที่เป้าหมายให้ได้ 80%** และเปลี่ยนเอกสารสิทธิ์ทุกประเภท (ส.ป.ก./น.ค.3/กสน.5) ให้เป็นโฉนดมาตรฐานเดียวทั่วประเทศ

![](https://election69.peoplesparty.or.th/images/logos/logo-main.svg)