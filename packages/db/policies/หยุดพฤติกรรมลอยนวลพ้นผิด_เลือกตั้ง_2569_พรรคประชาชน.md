ทำไมต้องแก้ปัญหา (WHY)
----------------------

วัฒนธรรม **“ลอยนวลพ้นผิด”** เป็นปัญหาที่ฝังรากลึกในสังคมไทยมายาวนาน ไม่เพียงแต่ทำลายความเชื่อมั่นต่อระบบยุติธรรมและการเยียวยาต่อผู้เสียหาย แต่ยังเป็นการทำลาย **หลักนิติธรรม (Rule of Law)** ของสังคม

ระบบกฎหมายปัจจุบันมี **ช่องโหว่** ที่ถูกใช้เป็น “เกราะคุ้มกันทางกฎหมาย” เอื้อให้ผู้กระทำความผิด โดยเฉพาะ **เจ้าหน้าที่รัฐ** และ **ผู้ดำรงตำแหน่งทางการเมือง** ที่ได้กระทำการละเมิดสิทธิมนุษยชนอย่างร้ายแรงต่อประชาชน สามารถ**หลบหนี/ประวิงเวลา** เพื่อรอให้ **คดีอาญาขาดอายุความ** ตามกฎหมาย

เห็นได้ชัดเจนจากโศกนาฏกรรมทางการเมือง เช่น เหตุการณ์สลายการชุมนุมกลุ่มคนเสื้อแดง 2553 และเหตุการณ์ตากใบ 2547

เราจะทำอะไร (WHAT)
------------------

เพื่อยืนยันว่าสังคมไทยต้องไม่มีใครอยู่เหนือกฎหมาย และเจ้าหน้าที่รัฐที่ใช้อำนาจโดยมิชอบจะต้องถูกติดตามเพื่อนำมาสู่การรับผิดชอบตลอดไป 

พรรคประชาชนจะ **ทลายเกราะคุ้มกันทางกฎหมาย** เพื่อให้ผู้เสียหายสามารถนำผู้กระทำผิดเข้าสู่กระบวนการยุติธรรม ไม่สามารถลอยนวลพ้นผิดได้อีก ด้วยการ

1.  แก้ไขประมวลกฎหมายอาญา มาตรา 95 ว่าด้วยอายุความ เพื่อหยุดเวลาของผู้หลบหนี
2.  การยกเลิกกระบวนการพิจารณาคดีพิเศษสำหรับผู้ดำรงตำแหน่งทางการเมืองที่กระทำความผิดต่อประชาชน 
3.  ปฏิรูปศาลทหาร เพื่อป้องกันมิให้เจ้าหน้าที่รัฐที่ก่ออาชญากรรมโดยรัฐอาศัยข้อจำกัดด้านเขตอำนาจศาลในการหลบเลี่ยงจากการถูกดำเนินคดีอาญาโดยกระบวนการยุติธรรมพลเรือน

ทำอย่างไรให้สำเร็จ (HOW)
------------------------

พรรคประชาชนจะหยุดพฤติกรรมลอยนวลพ้นผิด ผ่านการแก้ไขกฎหมายต่อไปนี้ 

1.  **แก้ไขประมวลกฎหมายอาญา มาตรา 95** เพื่อกำหนดให้ **อายุความสะดุดหยุดลง** นับแต่วันที่ผู้ต้องหาหรือจำเลยหลบหนีหรือวันที่ศาลสั่งงดการพิจารณา เพื่อป้องกันไม่ให้ผู้ต้องหาใช้การหลบหนีเพื่อให้คดีขาดอายุความ และกำหนดให้กฎหมายนี้มีผลบังคับใช้กับคดีที่อยู่ในกระบวนการยุติธรรมอยู่แล้ว
2.  **แก้ไข พ.ร.ป.ว่าด้วยวิธีพิจารณาคดีอาญาของผู้ดำรงตำแหน่งทางการเมือง พ.ศ. 2560** เพิ่มบทบัญญัติ **ยกเว้น** ไม่ให้นำ พ.ร.ป. นี้มาใช้บังคับกับ **คดีที่มีประชาชนหรือผู้เสียหายเป็นโจทก์ร่วมหรือเป็นผู้เสียหายโดยตรง** แต่ให้คดีเหล่านี้โอนกลับสู่กระบวนการยุติธรรมปกติ เพื่อให้ประชาชนและญาติมีสิทธิฟ้องผู้ดำรงตำแหน่งทางการเมืองต่อศาลยุติธรรมชั้นต้นได้ทันที โดยไม่ต้องผ่าน ป.ป.ช.
3.  **แก้ไข พ.ร.บ.ธรรมนูญศาลทหาร** เพิ่มข้อยกเว้นว่า คดีอาญาที่ผู้เสียหายเป็นพลเรือน จะต้องไม่อยู่ในอำนาจของศาลทหาร แต่ให้โอนไปพิจารณาในศาลยุติธรรมพลเรือน เพื่อให้เจ้าหน้าที่รัฐที่ก่อเหตุต้องรับผิดชอบภายใต้กระบวนการยุติธรรมปกติ

![](https://election69.peoplesparty.or.th/images/logos/logo-main.svg)