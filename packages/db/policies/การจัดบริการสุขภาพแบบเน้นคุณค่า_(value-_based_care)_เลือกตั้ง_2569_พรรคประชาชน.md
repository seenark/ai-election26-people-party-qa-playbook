ทำไมต้องแก้ปัญหา (WHY)
----------------------

ปัจจุบันระบบสุขภาพไทยประสบปัญหาการใช้งบประมาณสูงแต่ผลลัพธ์สวนทาง เนื่องจากเน้นจ่ายเงินตามปริมาณการรักษามากกว่าพิจารณาเรื่องคุณภาพ จึงจำเป็นต้องปฏิรูปสู่ระบบสุขภาพเชิงคุณค่า (Value-Based Health System: VBHC) โดยเปลี่ยนวิธีจัดสรรงบประมาณให้เน้นที่ผลลัพธ์ทางสุขภาพและการทำงานเชิงรุกเพื่อป้องกันโรค ซึ่งจะช่วยลดภาวะแทรกซ้อนและควบคุมต้นทุนการรักษาในระยะยาว ทำให้งบประมาณถูกใช้ไปเพื่อสุขภาพที่ดีขึ้นของประชาชนอย่างแท้จริง

เราพบว่าระบบสุขภาพไทยกำลังเผชิญกับแรงกดดัน 3 ด้าน:

1.  **งบเพิ่ม แต่ผู้ให้บริการอยู่ไม่ไหว:** งบประมาณบัตรทองเพิ่มขึ้นอย่างต่อเนื่อง โดยในปี 2569 สูงถึงประมาณ 200,000 ล้านบาทต่อปี **แต่กลับยังไม่เพียงพอ** ที่จะทำให้หน่วยบริการยืนได้ด้วยตัวเองและมีความยั่งยืน
    
2.  **งบเพิ่ม แต่สุขภาพไม่ดีขึ้น:** แม้งบประมาณจะเพิ่มขึ้น แต่ผลลัพธ์ทางสุขภาพของประชาชนกลับไม่ได้ดีขึ้นตาม ดัชนีชี้วัดที่สำคัญอย่าง **การสูญเสียปีสุขภาวะของคนไทย** จากการตายก่อนวัยอันควรหรือคุณภาพชีวิตลดลงจากโรคเรื้อรัง เพิ่มขึ้นจาก 10.6 ล้านปี ในปี 2556 เป็น 18.5 ล้านปี ในปี 2562 มีสาเหตุหลักจากโรค เช่น เบาหวาน หัวใจ หลอดเลือดสมอง
    
3.  **ติดกับดัก "เน้นจำนวน มากกว่าคุณภาพ”:** ระบบการจัดสรรเงินยังเน้นการจ่ายตาม **"การรักษาเป็นครั้ง ๆ"** หรือ "ปริมาณบริการ" มากกว่าคุณภาพ เช่น กรณีโรคเบาหวาน แม้จะมีการใช้จ่ายสาธารณสุขสูงถึง 47,000 ล้านบาทต่อปี แต่ความชุกของโรคกลับเพิ่มขึ้น ผู้ป่วยใหม่เพิ่มขึ้น และมีผู้ป่วยเพียง 29% เท่านั้นที่ควบคุมระดับน้ำตาลได้ 
    

เราจะทำอะไร (WHAT)
------------------

1.  **เปลี่ยนการจัดสรรงบประมาณ:** จากการจัดสรรตาม "ปริมาณการให้บริการ" เป็นการจัดสรรตาม **"ผลลัพธ์ทางสุขภาพ"** ของประชาชน โดยเฉพาะโรคเรื้อรัง
    
2.  **ใช้ระบบจ่ายเงินใหม่:** นำระบบ การจ่ายเงินแบบมัดร่วม**ตลอดเส้นทางการดูแลรักษาโรค** (Bundled Payment) และ การจ่ายเงินตามผลลัพธ์ (Outcome-Based Payment) มาใช้ เพื่อมอบรางวัล (Incentive) ให้แก่ผู้ให้บริการสุขภาพที่มีคุณภาพในการควบคุมโรคและลดภาวะแทรกซ้อน
    

ทำอย่างไรให้สำเร็จ (HOW)
------------------------

พรรคประชาชนกำหนดแผนดำเนินการใน 3 ระยะ ดังนี้:

#### **1\. ระยะสั้น (1–2 ปี)**

*   ตั้งคณะกรรมการนโยบายการจัดบริการสุขภาพแบบมุ่งเน้นคุณค่าระดับชาติ เพื่อกำหนดเป้าหมายและกำกับดูแลนโยบายอย่างต่อเนื่อง
    
*   พัฒนาตัวชี้วัดผลลัพธ์ของโรคเรื้อรัง ทั้งผลลัพธ์ทางคลินิก (เช่น การควบคุมน้ำตาล) และผลลัพธ์ในมุมมองผู้ป่วย รวมถึงต้นทุนการจัดบริการ
    
*   นำร่องการจัดบริการสุขภาพแบบมุ่งเน้นคุณค่า ในจังหวัดที่พร้อม
    
*   วิเคราะห์ "งบประมาณที่สอดคล้องผลลัพธ์" (Outcome-Based Budgeting)
    

#### **2\. ระยะกลาง (3–4 ปี)**

*   ขยายเครือข่ายการจัดบริการสุขภาพแบบบูรณาการให้ครอบคลุมทั่วประเทศ
    
*   เปิดเผยผลลัพธ์คุณภาพของสถานพยาบาลให้ประชาชนรับทราบในระดับพื้นที่และระดับประเทศ เพื่อให้ประชาชนใช้ประกอบการตัดสินใจ
    
*   ปรับระบบจ่ายเงินของทุกกองทุนสุขภาพภาครัฐ (บัตรทอง, ประกันสังคม, ข้าราชการ) ให้ สอดคล้องกันและมุ่งเน้นการจ่ายตามคุณภาพที่ประชาชนได้รับ
    
*   ใช้ข้อมูลผลลัพธ์มาตัดสินการจัดสรรงบประมาณอย่างโปร่งใส
    

#### **3\. ระยะยาว (5 ปีขึ้นไป)**

*   ใช้ระบบการจ่ายเงินแบบมุ่งเน้นคุณค่า (Value-Based Payment) เต็มรูปแบบครอบคลุมโรคสำคัญทั้งหมด
    
*   เชื่อมโยงข้อมูลสุขภาพ (HIE) สมบูรณ์ทั้งประเทศ
    
*   สร้างระบบสุขภาพที่มีความยั่งยืนและขับเคลื่อนด้วยข้อมูลจริง โดยใช้งบประมาณตามความต้องการที่พิสูจน์ได้จริง
    

![](https://election69.peoplesparty.or.th/images/logos/logo-main.svg)