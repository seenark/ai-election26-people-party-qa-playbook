ทำไมต้องแก้ปัญหา (WHY)
----------------------

ระบบการศึกษาสำหรับเด็กพิเศษในปัจจุบันยังไม่สามารถให้บริการได้อย่างครอบคลุมและมีคุณภาพ  ทำให้เด็กพิการจำนวนมากยังไม่สามารถเข้าถึง **"การศึกษาที่มีคุณภาพใกล้บ้าน"** ตามสิทธิที่กฎหมายกำหนดได้จริง เนื่องจากมีข้อจำกัด 3 เรื่องต่อไปนี้ 

1.  **ศูนย์ฯ จำนวนน้อย**: ศูนย์การศึกษาพิเศษมีเพียงจังหวัดละ 1 แห่ง ทำให้ครอบครัวในพื้นที่ชนบทและห่างไกลไม่สามารถพาเด็กเข้ามารับบริการแบบไปกลับหรือประจำได้
    

*   ตัวอย่างเช่น เด็กที่มีภาวะออทิสติก (ASD) เพียง 15% เท่านั้นที่เข้าถึงบริการจำเป็น
    

3.  **บุคลากรไม่พอ โครงสร้างไม่พร้อม**: ปัจจุบันครู 1 คน ต้องดูแลเด็กพิการกว่า 8 คน ซึ่งสูงกว่าอัตราที่เหมาะสมที่ควรอยู่ที่ 1:5 ขณะที่อาคารเรียนปัจจุบันไม่ได้ออกแบบสำหรับการเรียนรู้เฉพาะทาง เช่น ห้องฝึกพูด ห้องบำบัด ทำให้ศูนย์การศึกษาพิเศษต้องหางบประมาณมาปรับปรุงเอง รวมถึงยังขาดแคลนอุปกรณ์และสื่อการเรียนรู้เฉพาะด้าน
    
4.  **งบประมาณไม่สอดคล้องภารกิจจริง:** ศูนย์การศึกษาพิเศษได้รับงบอุดหนุนรายหัวเพียง 4 หมวด ไม่ได้ค่าจัดการเรียนการสอนแบบโรงเรียน ทั้งที่เป็นบทบาทสำคัญของศูนย์ฯ และงบอุดหนุนเองไม่สอดคล้องกับภารกิจที่ซับซ้อนของการดูแลเด็กพิการที่มีความหลากหลาย
    

เราจะทำอะไร (WHAT)
------------------

1.  **ขยายเครือข่ายศูนย์การศึกษาพิเศษ**: ปรับปรุงศูนย์การศึกษาพิเศษเดิม และลงทุนสร้าง เครือข่ายศูนย์ย่อยตามอำเภอ ที่พร้อมและมีทรัพยากร โดยมีเป้าหมายเพิ่มจำนวนเด็กที่ดูแลได้จาก 9,300 คน เป็น 20,000 คน ภายใน 4 ปี
    
2.  **เพิ่มเงินรายหัว**: เพิ่มงบอุดหนุนรายหัวสำหรับนักเรียนปัจจุบันและสำหรับเป้าหมายในอีก 4 ปี
    
3.  **เพิ่มบุคลากร**: เพิ่มการผลิตครูและเพิ่มงบค่าจ้างบุคลากร สำหรับปีแรกและอีก 4 ปีข้างหน้า
    
4.  **สนับสนุนจัดการเรียนรวม**: ตั้งงบสนับสนุนให้โรงเรียนในระดับอำเภอที่ต้องการจัดการเรียนร่วมของเด็กพิการในโรงเรียนทั่วไป
    

ทำอย่างไรให้สำเร็จ (HOW)
------------------------

1.  **ลงทุนขยายศูนย์และเพิ่มงบรายหัว:**
    *   จัดสรรงบลงทุนรวมประมาณ **200 ล้านบาท** เพื่อปรับปรุงศูนย์ฯ ในทุกจังหวัด และขยายศูนย์ย่อยในอำเภอที่มีความพร้อม
        
    *   ตั้งเป้าให้เด็กพิการที่มีความยากลำบากด้านการเรียนรู้ การควบคุมพฤติกรรม และการจดจำ เข้าถึงการเรียนในศูนย์ฯ จาก 9,000 คนในปัจจุบัน เพิ่มเป็น 20,000 คน ภายใน 4 ปี งบลงทุนประมาณ 400 ล้านบาท
        
    *   ออก **มติคณะรัฐมนตรี** เพื่อปรับหลักเกณฑ์เงินอุดหนุนรายหัวสำหรับศูนย์การศึกษาพิเศษ ให้สามารถรับค่าจัดการเรียนการสอนเพิ่มได้ (รวมใช้งบประมาณเพิ่มเติมปีละไม่เกิน 80 ล้านบาท)
        
2.  **เพิ่มอัตรากำลังครูและบุคลากรสนับสนุน:**
    *   ให้เป็นไปตามอัตราส่วนที่เหมาะสมคือ **1:5** โดยคาดว่าต้องเพิ่มบุคลากรอีกประมาณ **2,000 ตำแหน่ง** (ภายใน 4 ปี ใช้งบประมาณเพิ่มขึ้นไม่เกินปีละ 500 ล้านบาท
3.  **สนับสนุนการเรียนรวมในระดับอำเภอ:** จัดตั้งงบอุดหนุนสำหรับโรงเรียนระดับอำเภอเพื่อให้จัดการเรียนรวมได้อย่างมีประสิทธิภาพ
    *   เพิ่มงบลงทุนปรับสภาพแวดล้อม สื่อการเรียนรู้ และเทคโนโลยีช่วยสอน
    *   เพิ่มงบประมาณเพื่อพัฒนาศักยภาพครูให้สามารถจัดการเรียนการสอนแบบเรียนรวมได้อย่างมีประสิทธิภาพ
    *   เพิ่มงบจ้างบุคลากรสนับสนุนเฉพาะทาง เช่น **ครูการศึกษาพิเศษ ผู้ช่วยครู นักกิจกรรมบำบัด และนักจิตวิทยา** เพื่อให้โรงเรียนสามารถรองรับผู้เรียนที่มีความต้องการจำเป็นพิเศษได้อย่างเหมาะสม

![](https://election69.peoplesparty.or.th/images/logos/logo-main.svg)