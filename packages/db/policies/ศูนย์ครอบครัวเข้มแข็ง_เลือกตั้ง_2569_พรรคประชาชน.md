ทำไมต้องแก้ปัญหา (WHY)
----------------------

ประเทศไทยยังคงเผชิญกับปัญหาความเหลื่อมล้ำเชิงโครงสร้างที่ส่งผลให้กลุ่มเปราะบาง เช่น เด็ก เยาวชน ผู้สูงอายุ คนพิการ และผู้ว่างงาน ถูกทอดทิ้งไว้ข้างหลัง ปัญหาสำคัญไม่ได้อยู่ที่การขาดแคลนสวัสดิการเพียงอย่างเดียว แต่อยู่ที่กลุ่มเป้าหมายจำนวนมาก **"เข้าไม่ถึงสิทธิ"** เนื่องจากเข้าไม่ถึงข้อมูลและไม่มั่นใจในกระบวนการของรัฐ

ในปัจจุบัน หน่วยงานภาครัฐมักจัดบริการในลักษณะ **"ตั้งรับ"** คือรอให้ผู้เดือดร้อนเข้ามาหาเอง ทำให้เกิดการตกหล่นของกลุ่มคนที่เปราะบางที่สุด ซึ่งขัดกับเป้าหมายการพัฒนาที่ยั่งยืน (SDGs) ขององค์การสหประชาชาติ ที่มุ่งเน้นการช่วยเหลือกลุ่มที่ลำบากที่สุดก่อน แนวทางที่เป็นอยู่จึงยิ่งซ้ำเติมปัญหาความยากจนข้ามรุ่นและความเหลื่อมล้ำในสังคมไทย

เราจะทำอะไร (WHAT)
------------------

พรรคประชาชนสนับสนุนการจัดตั้ง "**ศูนย์ครอบครัวเข้มแข็ง**" เพื่อเป็นระบบสนับสนุนครอบครัวในระดับชุมชน (Community-based Family Support System) มีลักษณะเป็นกลไกอาสาสมัครที่ประชาชนรวมตัวกันจัดตั้งขึ้นเพื่อทำงานเชิงรุก และสามารถจดทะเบียนเป็นองค์กรสาธารณประโยชน์กับ**กระทรวงการพัฒนาสังคมและความมั่นคงของมนุษย์ (พม.)**

*   **งบประมาณ:** ศูนย์ฯ สามารถขอรับงบประมาณอุดหนุนได้จากทั้งองค์กรปกครองส่วนท้องถิ่น และ พม. เพื่อเป็นตัวช่วยให้รัฐบรรลุภารกิจสร้างความมั่นคงของมนุษย์ และช่วยให้ท้องถิ่นจัดบริการสาธารณะได้ทั่วถึง โดยในอนาคตสามารถพัฒนาองค์กรเพื่อยกระดับเป็นวิสาหกิจในระดับชุมชน
    
*   **ภารกิจหลักเชิงรุก:**
    

1.  **ปกป้องสิทธิของประชาชน** และป้องกัน/แก้ไขความรุนแรงทุกรูปแบบ
    
2.  **เยี่ยมบ้านวิถีชุมชน:** จัดเก็บข้อมูลคุณภาพชีวิตทุกกลุ่มวัยอย่างละเอียด
    
3.  **วิเคราะห์และส่งต่อสิทธิ:** ร่วมกับกองสวัสดิการชุมชนขององค์กรปกครองส่วนท้องถิ่น เพื่อนำประชาชนเข้าสู่ระบบสวัสดิการที่เหมาะสม หรือส่งต่อคดีวิกฤตเข้าสู่ระบบคุ้มครองสหวิชาชีพระดับจังหวัด
    
4.  **ออกแบบนโยบายท้องถิ่น:** สนับสนุนข้อมูลให้ท้องถิ่นนำไปบรรจุใน ข้อบัญญัติ/เทศบัญญัติ หรือแผนพัฒนาท้องถิ่นเพื่อแก้ปัญหาได้ตรงจุด
    
5.  **ศูนย์บริการสาธารณะชุมชน:** ยกระดับเป็นหน่วยจัดบริการ เช่น ศูนย์ดูแลเด็กเล็ก, โปรแกรมหลังเลิกเรียน (After School Programme), แหล่งเรียนรู้ชุมชน และศูนย์ดูแลผู้สูงอายุกลางวัน (Day Care)
    

ทำอย่างไรให้สำเร็จ (HOW)
------------------------

1.  **การปฏิรูประบบงานของ พม.:** ปรับปรุงกฎกระทรวงและระเบียบของ ศูนย์พัฒนาครอบครัวในชุมชน (ศพค.) เดิมที่สังกัดเพียงกรมกิจการสตรีและสถาบันครอบครัว ให้กลายเป็นกลไกหลักของกระทรวง โดยอาจโอนย้ายมาสังกัด สำนักงานปลัดกระทรวง เพื่อบูรณาการทรัพยากรจากทุกกรมให้ทำงานร่วมกันได้จริง
    
2.  **บูรณาการข้ามหน่วยงาน**: จัดทำบันทึกข้อตกลงความร่วมมือ (MoU/MoA) ระหว่างกระทรวงที่เกี่ยวข้อง เพื่อวางกลไกขับเคลื่อนที่สอดคล้องกับ **พ.ร.ฏ. การบริหารงานเชิงพื้นที่แบบบูรณาการ** เชื่อมโยงตั้งแต่ระดับชาติไปจนถึงท้องถิ่น
    
3.  **พัฒนาศักยภาพบุคลากร**: ฝึกอบรมทีมงานประจำศูนย์ให้เป็นมืออาชีพ สามารถให้คำปรึกษาและช่วยเหลือเบื้องต้นได้อย่างทันท่วงที
    
4.  **ระบบติดตามและประเมินผล:** สร้างระบบประเมินผลต่อเนื่องเพื่อลดปัญหาการตกหล่นจากระบบสิทธิสวัสดิการ และการป้องกัน/แก้ไขปัญหาความรุนแรงทุกรูปแบบ
    

![](https://election69.peoplesparty.or.th/images/logos/logo-main.svg)