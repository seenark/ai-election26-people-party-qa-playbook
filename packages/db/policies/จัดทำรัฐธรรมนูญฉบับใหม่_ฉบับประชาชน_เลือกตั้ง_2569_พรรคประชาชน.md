ทำไมต้องแก้ปัญหา (WHY)
----------------------

รัฐธรรมนูญคือกฎหมายสูงสุดและกติกาในการอยู่ร่วมกันของสังคม ตลอด 8 ปีที่ผ่านมา รัฐธรรมนูญ 2560 ได้พิสูจน์แล้วว่า ไม่สามารถนำไปสู่การแก้ปัญหาสำคัญของประเทศได้ ทั้งเรื่องประชาธิปไตย ความสามารถในการแข่งขัน และการป้องกันและปราบปรามทุจริต พรรคประชาชนจึงเห็นว่าจำเป็นต้องสร้างกติกาใหม่ที่ประชาชนมีส่วนร่วมและตอบโจทย์ปัญหาของประเทศ

รัฐธรรมนูญ 2560 มีปัญหาหลัก 2 ด้าน ที่ทำให้การเมืองไทยติดหล่ม:

**1\. เนื้อหาไม่ตอบโจทย์ประชาชน**

*   สถาบันการเมืองบกพร่องทางประชาธิปไตย:
    *   องค์กรอิสระและศาลรัฐธรรมนูญ มีอำนาจกว้างขวางเกินไปจนแทรกแซงการออกนโยบายและการเสนอกฎหมายของรัฐบาลที่มาจากการเลือกตั้ง
        
    *   วุฒิสภา (สว.) ไม่ได้มาจากการเลือกตั้ง แต่มีอำนาจชี้ขาดเรื่องการแก้ไขรัฐธรรมนูญและอำนาจผูกขาดการรับรองผู้ดำรงตำแหน่งในองค์กรอิสระ
        
    *   สส. ย้ายพรรคได้ระหว่างวาระ โดยประชาชนไม่สามารถเรียกร้องถอดถอนได้
        
*   รัฐบาลทำงานในสภาพแวดล้อมที่บั่นทอน:
    

*   *   กลไก นิติสงคราม-ยุบพรรค-ตัดสิทธิ์ ทำให้ความอยู่รอดของรัฐบาลไม่ได้ขึ้นอยู่กับความพึงพอใจของประชาชน
        
    *   ยุทธศาสตร์ชาติ 20 ปี และแผนการปฏิรูปประเทศ ฉบับ คสช. เข้ามาครอบการทำงานของรัฐบาลที่มาจากการเลือกตั้ง
        
*   การทุจริตยังคงเรื้อรัง: องค์กรที่รับผิดชอบเรื่องการตรวจสอบการทุจริต ขาดกลไกในการรับผิดรับชอบต่อประชาชน คะแนนความโปร่งใสเราตกต่ำสุดในรอบ 10+ ปี
    
*   สิทธิเสรีภาพอ่อนแอ: สิทธิเสรีภาพและสวัสดิการขั้นพื้นฐานของประชาชนยังคงอ่อนแอและไม่ได้รับการคุ้มครองอย่างเพียงพอ
    

**2\. ที่มาและกระบวนการขาดความชอบธรรม**

*   มีที่มาจากคณะรัฐประหาร: เนื้อหาถูกกำหนดโดยคนไม่กี่คนที่ได้รับการแต่งตั้งจากคณะรัฐประหาร โดยขาดการมีส่วนร่วมของประชาชนในการออกแบบ
*   โจทย์ทางการเมืองนำหน้าประโยชน์ของชาติ: ถูกเขียนภายใต้โจทย์ทางการเมืองของคณะรัฐประหารที่เอาความต้องการในการสืบทอดอำนาจเป็นตัวตั้ง แทนที่จะเอาประโยชน์ของประชาชนเป็นตัวตั้ง
*   ประชามติไม่เสรีและไม่เป็นธรรม: การรับรองโดยประชามติ 2559 ขาดความเสรีและเป็นธรรมตามมาตรฐานสากล

เราจะทำอะไร (WHAT)
------------------

พรรคประชาชนจะส่งเสริมการแก้ไขรัฐธรรมนูญและการจัดทำรัฐธรรมนูญฉบับใหม่ ที่ประชาชนมีส่วนร่วมตลอดกระบวนการ และนำไปสู่เนื้อหาที่ออกแบบระบบการเมืองที่ตอบโจทย์ประชาชนใน 7 ด้านหลัก:

**1\. คุ้มครองสิทธิเสรีภาพ ศักดิ์ศรีความเป็นมนุษย์ และสวัสดิการขั้นพื้นฐาน**

*   ยกระดับ สิทธิชุมชน-สิ่งแวดล้อม (เช่น สิทธิในการแสดงความคิดเห็นต่อโครงการที่จะกระทบต่อสิ่งแวดล้อม)
*   ยกระดับ สิทธิในกระบวนการยุติธรรม (เช่น สิทธิในการประกันตัว สิทธิในการเข้าถึงทนายความ)
*   ยกระดับ เสรีภาพในการแสดงออก และหลักประกันเรื่อง ความเสมอภาคทางเพศ
*   ยกระดับ สิทธิในการเข้าถึงบริการสาธารณะ (เช่น ขยายสิทธิการเข้าถึงการศึกษาที่ฟรี และ ระบบสาธารณสุขที่ได้มาตรฐาน)

**2\. ออกแบบสถาบันทางการเมืองให้เป็นประชาธิปไตย**

*   สภาผู้แทนราษฎร: กำหนดให้นายกฯ ต้องเป็น ส.ส. เพื่อรับผิดชอบต่อวาระทางกฎหมายของรัฐบาลและต่อกลไกการตรวจสอบของฝ่ายค้านในสภา
*   วุฒิสภา: ทบทวนการมีอยู่ (พิจารณาใช้ระบบสภาเดี่ยว) หรือ (หากยังมีวุฒิสภา) ทบทวนการได้มาให้ยึดโยงกับประชาชน
*   ศาลรัฐธรรมนูญ-องค์กรอิสระ: ยกเครื่อง ทบทวนขอบเขตอำนาจ ออกแบบให้มีที่มาหลากหลาย ไม่ถูกผูกขาดโดยฝ่ายใดฝ่ายหนึ่ง ถูกตรวจสอบได้โดยประชาชน

**3\. ออกแบบกลไกที่มีประสิทธิภาพในการตรวจสอบการใช้อำนาจรัฐ**

*   คืนสิทธิประชาชนในการถอดถอนผู้ดำรงตำแหน่งทางการเมือง
*   วางกลไกป้องกันการฮั้วกันระหว่างรัฐบาล กับ ป.ป.ช.
*   ยกระดับการเปิดเผยข้อมูลรัฐอย่างโปร่งใส (Open Data)
*   เพิ่มกลไก คุ้มครองผู้แจ้งเบาะแส
*   ทบทวนไม่ให้มาตรฐานจริยธรรมถูกใช้เป็นเครื่องมือทางการเมือง

**4\. ส่งเสริมการกระจายอำนาจสู่ท้องถิ่น**

*   วางหลักประกันใน ความเป็นอิสระ ขององค์กรปกครองส่วนท้องถิ่น (อำนาจจัดทำบริการสาธารณะในพื้นที่ งบประมาณที่เพียงพอ)
*   วางหลักประกันในความ ยึดโยงกับประชาชน ของ อปท. (การเลือกตั้งผู้บริหารและสมาชิกสภาท้องถิ่นในทุกกรณี)

**5\. รองรับการขับเคลื่อนนโยบายที่ยืดหยุ่น เท่าทันโลก**

*   ยกเลิกยุทธศาสตร์ชาติ 20 ปี และแผนการปฏิรูปประเทศ ฉบับ คสช. เพื่อให้ยุทธศาสตร์ของประเทศเป็นไปตามนโยบายของรัฐบาลที่มาจากการเลือกตั้ง

**6\. ปรับเกณฑ์การแก้ไขรัฐธรรมนูญ**

*   กำหนดให้การแก้ไขรัฐธรรมนูญมีเกณฑ์ที่สูงกว่า พ.ร.บ. แต่ต้อง ไม่สูงเกินไป และ ไม่สามารถถูกยับยั้ง-ชี้ขาดได้โดยตัวแทนที่ไม่ได้มาจากการเลือกตั้ง

**7\. เติมพลังในการป้องกันรัฐประหาร**

*   เพิ่มหมวดในรัฐธรรมนูญเพื่อป้องกันการทำรัฐประหาร
*   คุ้มครองสิทธิประชาชนในการต่อต้านการรัฐประหาร
*   ห้ามไม่ให้ศาลรัฐธรรมนูญและศาลทั้งปวงรับรองการรัฐประหาร
*   เปิดให้ประชาชนฟ้องผู้ก่อรัฐประหารได้

ทำอย่างไรให้สำเร็จ (HOW)
------------------------

พรรคประชาชนจะใช้กลไกในสภาและนอกสภาควบคู่กันเพื่อผลักดันการแก้ไขรัฐธรรมนูญและการจัดทำรัฐธรรมนูญฉบับใหม่:

1.  **เดินหน้ารัฐธรรมนูญฉบับใหม่:** เสนอร่างแก้ไขรัฐธรรมนูญ เกี่ยวกับกลไกในการจัดทำรัฐธรรมนูญฉบับใหม่ ที่ส่งเสริมการมีส่วนร่วมของประชาชน และป้องกันการกินรวบ-ผูกขาดโดยฝ่ายใดฝ่ายหนึ่ง (ในกรณีที่ประชาชนลงมติเห็นชอบในประชามติเรื่องการจัดทำรัฐธรรมนูญฉบับใหม่)
2.  **แก้ไขในประเด็นสำคัญคู่ขนาน:** เสนอร่างแก้ไขรัฐธรรมนูญรายมาตรา เพื่อปรับปรุงเนื้อหาของรัฐธรรมนูญ 2560 ให้สอดคล้องกับแนวทางของพรรคประชาชน โดยเฉพาะในประเด็นที่จำเป็นเร่งด่วน คู่ขนานกับการจัดทำรัฐธรรมนูญฉบับใหม่
3.  **นำเสียงประชาชนจากประชามติมาผลักดันต่อในรัฐสภา:** จัดทำประชามติในประเด็นคำถามที่สำคัญเรื่องรัฐธรรมนูญ เพื่อขอความเห็นชอบจากประชาชนและนำมติของประชาชนมาขอความเห็นชอบจากสมาชิกรัฐสภาในการพิจารณาร่างแก้ไขรัฐธรรมนูญที่เกี่ยวข้อง
4.  **รณรงค์ทางความคิด:** สื่อสารและทำความเข้าใจกับประชาชนอย่างต่อเนื่องเกี่ยวกับข้อเสนอของพรรคประชาชนในการออกแบบรัฐธรรมนูญที่ตอบโจทย์ประชาชน
5.  **ส่งเสริมการมีส่วนร่วม:** ออกแบบกลไกการมีส่วนร่วมของประชาชนตลอดทางในการจัดทำรัฐธรรมนูญฉบับใหม่ (เช่น การรับฟัง-รวบรวมความเห็นผ่านช่องทางออนไลน์ และการประชาพิจารณ์เชิงรุกในแต่ละพื้นที่)

![](https://election69.peoplesparty.or.th/images/logos/logo-main.svg)