พรรคประชาชนจะเพิ่มอำนาจ ปลดล็อกเครื่องมือทางการเงินการคลัง และเพิ่มประสิทธิภาพการจัดเก็บรายได้ให้ อปท. เพื่อให้มีงบประมาณเพิ่มขึ้นในการพัฒนาท้องถิ่นตามโอกาสและศักยภาพของตนเอง:

**1\. เพิ่มอำนาจในการจัดเก็บรายได้ใหม่**

• เพิ่มรายได้ใหม่: โอนอำนาจการจัดเก็บค่าธรรมเนียมบางประเภทให้ท้องถิ่น เช่น ค่าธรรมเนียมแรงงานต่างชาติ, ค่าธรรมเนียมใบอนุญาตโรงแรม, สถานบริการ, โรงงาน ฯลฯ

• เพิ่มอำนาจค่าธรรมเนียมในท้องถิ่น: เพิ่มอำนาจให้ท้องถิ่นสามารถกำหนดค่าธรรมเนียมต่าง ๆ ภายในพื้นที่เพิ่มเองได้โดยการออกเป็นข้อบัญญัติท้องถิ่น เช่น ค่าธรรมเนียมบำบัดน้ำเสีย, ค่าธรรมเนียมเขตจราจรหนาแน่น ฯลฯ

• ร่วมมือจัดเก็บรายได้: อนุญาตให้ท้องถิ่นร่วมมือจัดเก็บรายได้กับรัฐวิสาหกิจ เช่น การประปาภูมิภาค, การประปานครหลวง, กรมขนส่งทางบก

**2\. เพิ่มประสิทธิภาพการจัดเก็บรายได้เดิม**

• ใช้เทคโนโลยีสำรวจ: สนับสนุนให้ อปท. ใช้เทคโนโลยี เช่น โดรนสำรวจและกล้อง LiDAR เพื่อเพิ่มประสิทธิภาพและความแม่นยำในการจัดเก็บภาษีป้าย และ ภาษีที่ดินและสิ่งปลูกสร้าง

• เชื่อมโยงข้อมูล: เชื่อมโยงและแลกเปลี่ยนข้อมูลกับกรมสรรพากร เพื่อเพิ่มประสิทธิภาพการจัดเก็บรายได้ท้องถิ่น เช่น ค่าธรรมเนียมผู้พักในโรงแรม หรือค่าบำรุง อบจ. จากปั๊มน้ำมัน

**3\. ปลดล็อกเครื่องมือการเงินการคลัง** 

• ปลดล็อกการลงทุน: เพิ่มอำนาจให้ท้องถิ่นสามารถจัดตั้งหรือลงทุน วิสาหกิจท้องถิ่น หรือ บริษัท ได้เอง หรือร่วมมือกันจัดตั้ง สหการ ร่วมกับท้องถิ่นหรือหน่วยงานรัฐที่ท้องถิ่นต้องการ

• ปลดล็อกการร่วมลงทุนกับเอกชน (PPP): ลดขั้นตอนและกฎระเบียบกระบวนการร่วมลงทุนกับเอกชน (Private Public Partnership - PPP) เพื่อให้ อปท. สามารถดำเนินการร่วมลงทุนเพื่อพัฒนาบริการสาธารณะที่กำหนดได้เร็วขึ้น

• ปลดล็อกการกู้เงิน: ลดขั้นตอนและกฎระเบียบกระบวนการกู้เงินของ อปท. เพื่อให้สามารถกู้เงินลงทุนพัฒนาบริการสาธารณะภายใต้วินัยการคลังที่รัดกุมได้

• ระดมทุนโครงสร้างพื้นฐาน: เพิ่มอำนาจให้ท้องถิ่นสามารถจัดตั้ง วิสาหกิจเฉพาะกิจ (SPV, Special Purpose Vehicle) และระดมทุนจากสาธารณะ (Public Fundraising) เพื่อพัฒนาโครงสร้างพื้นฐานขนาดใหญ่เองได้