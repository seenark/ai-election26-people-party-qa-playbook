ทำไมต้องแก้ปัญหา (WHY)
----------------------

1**. ต้นตอปัญหานอกพรมแดนที่รุนแรงขึ้น**: ปัจจุบันพื้นที่สามเหลี่ยมทองคำและรัฐว้าในเมียนมา กลายเป็นฐานผลิตยาเสพติดสังเคราะห์ระดับอุตสาหกรรม โดยเฉพาะหลังรัฐประหารในเมียนมาปี 2564 ซึ่งสร้างช่องว่างทางอำนาจให้กลุ่มทุนสีเทาขยายตัว สำนักงานยาเสพติดและอาชญากรรมแห่งสหประชาชาติ (UNODC) ระบุในรายงานปี 2567 ว่าปริมาณการผลิตและลำเลียงยาเสพติดในภูมิภาคเอเชียตะวันออกเฉียงใต้เพิ่มสูงขึ้นในระดับที่ไม่เคยปรากฏมาก่อน

2. **อาชญากรรมข้ามชาติและเครือข่ายทุนฟอกเงิน**: เครือข่ายยาเสพติดได้พัฒนาเป็น องค์กรอาชญากรรมข้ามชาติ  ที่ใช้บริษัทบังหน้าและการลงทุนในระบบเศรษฐกิจเพื่อฟอกเงิน ปัญหานี้ไม่ได้กระทบแค่ความมั่นคงชายแดน แต่ยังทำลายธรรมาภิบาลของรัฐและระบบเศรษฐกิจในภาพรวม

3\. **เน้น "จับ-ขัง" แต่ไม่ตัดวงจร**: นโยบายที่ผ่านมาเน้นการจับกุมผู้เสพและผู้ค้ารายย่อย ส่งผลให้เรือนจำไทยมีความแออัดอย่างหนัก ข้อมูลจากกรมราชทัณฑ์ระบุว่านักโทษคดียาเสพติดมีสัดส่วนสูงที่สุดในบรรดานักโทษทั้งหมด แต่วงจรการเสพซ้ำยังไม่หมดไป เพราะผู้บงการรายใหญ่ยังลอยนวล

**4\. ต้นทุนทางสังคมที่มหาศาล:** งบประมาณที่เสียไปกับการบังคับใช้กฎหมายและการดูแลผู้ต้องขัง สูงกว่าการลงทุนในระบบบำบัดรักษา หากรัฐไม่ปรับมาลงทุนในระบบการฟื้นฟูเชิงระบบ จะเกิดภาระระยะยาวต่อทั้งครอบครัวและชุมชนอย่างไม่มีที่สิ้นสุด

เราจะทำอะไร (WHAT)
------------------

เสนอนโยบายเชิงรุกแบบครบวงจร แก้ปัญหายาเสพติดที่ต้นตอ ครอบคลุมทั้งด้านความมั่นคง สุขภาพ เศรษฐกิจ และศักดิ์ศรีความเป็นมนุษย์ โดยมี 4 เป้าหมายหลัก 

1.  ตัดตอนแหล่งผลิตและเครือข่ายรายใหญ่
    
2.  สกัดกั้นเส้นทางลำเลียงและตัดวงจรทางการเงิน
    
3.  ลดอุปสงค์ภายในประเทศอย่างเป็นระบบ
    
4.  บำบัด ฟื้นฟู และคืนคนสู่สังคมอย่างยั่งยืน
    

#### นโยบายครอบคลุม 5 มิติดังนี้

**1\. มิติการทูต: "แก้ที่ต้นตอนอกพรมแดน"**

*   จับมือกับประเทศเพื่อนบ้าน อาเซียน และ UNODC เพื่อผลักดันให้พื้นที่สามเหลี่ยมทองคำปลอดยาเสพติด
    
*   สนับสนุนโครงการพัฒนาทางเลือก เพื่อให้คนในพื้นที่ผลิตมีอาชีพอื่นทดแทนการปลูกพืชยาเสพติด
    

**2\. มิติความมั่นคง: "พรมแดนอัจฉริยะ"**

*   อัปเกรดการป้องกันชายแดนด้วยเทคโนโลยี Smart Border เช่น โดรนตรวจการณ์และเซนเซอร์ประสิทธิภาพสูง
    
*   บูรณาการข่าวกรองร่วมกับชุมชนชายแดน ให้ประชาชนเป็นหูเป็นตาและเป็นด่านหน้าในการเฝ้าระวัง
    

**3\. มิติเศรษฐกิจ: "ยึดทรัพย์ตัดวงจรฟอกเงิน"**

*   คุมเข้มการนำเข้า-ส่งออกสารตั้งต้นและเคมีภัณฑ์ ที่จะถูกส่งไปผลิตยาเสพติด
    
*   เน้นการสืบสวนเส้นทางเงิน และใช้มาตรการยึดทรัพย์อย่างเด็ดขาด
    
*   นำทรัพย์สินที่ยึดได้จากแก๊งค้ายา กลับมาลงทุนในกองทุนความปลอดภัยชุมชนและระบบบำบัดฟื้นฟู
    

**4\. มิติกฎหมาย: "แยกปลาออกจากน้ำ"**

*   ผู้ค้ารายใหญ่: ลงโทษขั้นสูงสุดและใช้กฎหมายจัดการอย่างถึงที่สุด
    
*   ผู้เสพ/รายย่อย: ลดการส่งเข้าคุกเพื่อลดความแออัดในเรือนจำ แต่ใช้ศาลบำบัดยาเสพติด หรือการบังคับบำบัดตามคำสั่งศาล และมาตรการทางเลือกในการรักษาแทน
    

**5\. มิติเทคโนโลยี: "ข่าวกรองดิจิทัล"**

*   บูรณาการ Big Data และ AI นิติวิทยาศาสตร์ ร่วมกับข่าวกรองทางการเงินเพื่อแกะรอยการฟอกเงินผ่านสินทรัพย์หลากหลาย ทั้งบัญชีเงินฝาก สินทรัพย์ดิจิทัล รวมไปถึงสินทรัพย์อื่นๆ และมัดตัวเครือข่ายค้ายาออนไลน์และทำลายเส้นทางลำเลียงอย่างแม่นยำ
    

ทำอย่างไรให้สำเร็จ (HOW)
------------------------

#### 1\. มีกลไกขับเคลื่อนระดับชาติ

*   **รวมศูนย์อำนาจตัดสินใจ**: จัดตั้ง คณะกรรมการนโยบายแก้ไขปัญหายาเสพติดแห่งชาติ โดยมีนายกรัฐมนตรีเป็นประธาน เพื่อทลายกำแพงระหว่างหน่วยงาน (ความมั่นคง ยุติธรรม สาธารณสุข และต่างประเทศ) ให้ทำงานสอดประสานกัน
    
*   **ตั้งวอร์รูมล่าทรัพย์**: จัดตั้ง ศูนย์บัญชาการตัดวงจรการเงินและยึดทรัพย์ยาเสพติด เพื่อโฟกัสการสืบสวนเส้นทางการเงินเชิงลึกในทุกคดีสำคัญโดยเฉพาะ
    

#### 2\. มีแผนปฏิบัติการ 3 ระยะ

**ระยะสั้น (ภายใน 1 ปี): "อุดรอยรั่วและกวาดล้างรายใหญ่"**

*   **เชื่อมข้อมูลข้ามพรมแดน**: ทำบันทึกความเข้าใจ (MOU) ด้านข่าวกรองกับประเทศเพื่อนบ้านทันที
    
*   **ติดตั้งเทคโนโลยีสกัดกั้น**: จัดหาโดรนตรวจการณ์และเครื่องเอกซเรย์ประสิทธิภาพสูงประจำจุดเสี่ยง
    
*   **บังคับใช้กฎหมายเชิงรุก**: แก้ไขกฎหมายควบคุมสารตั้งต้นของยาเสพติดให้ครอบคลุมสารตั้งต้นตัวใหม่ๆ และเริ่มกระบวนการ อายัด-ยึดทรัพย์ รายใหญ่ให้เห็นผลเป็นรูปธรรม พร้อมเปิดตัวศาลบำบัดยาเสพติดนำร่อง
    

**ระยะกลาง (2-5 ปี): "สร้างระบบป้องกันที่เข้มแข็ง"**

*   **พรมแดนอัจฉริยะ**: ติดตั้งระบบ Smart Border ครบทุกจุดยุทธศาสตร์ชายแดน
    
*   **ศาลบำบัดทั่วไทย**: ขยายระบบศาลบำบัดให้ครบทุกจังหวัด 
    
*   **กองทุนจากทรัพย์คนชั่ว**: นำทรัพย์สินที่ยึดได้มาตั้ง กองทุนคืนความปลอดภัยชุมชน เพื่อใช้เยียวยาสังคม
    

**ระยะยาว (5-10 ปี): "ตัดวงจรอย่างยั่งยืน"**

*   **ทลายแหล่งผลิตหลัก**: ลดศักยภาพการผลิตยาเสพติดในพื้นที่สามเหลี่ยมทองคำอย่างมีนัยสำคัญผ่านกลไกความร่วมมือระหว่างประเทศ
    
*   **ทำให้ "ค้ายาไม่คุ้ม"**: ใช้มาตรการตัดวงจรการเงินและยึดทรัพย์อย่างเด็ดขาด จนต้นทุนความเสี่ยงสูงกว่าผลกำไร 
    
*   **สร้างกลไกที่ยั่งยืน**: วางรากฐานระบบการทำงานและฐานข้อมูลกลางให้เป็นระบบถาวร เพื่อให้รัฐบาลในอนาคตสามารถปฏิบัติงานต่อเนื่องได้ทันทีโดยไม่ต้องเริ่มนับหนึ่งใหม่
    
*   **ผู้นำระดับภูมิภาค**: ผลักดันให้ประเทศไทยเป็นศูนย์กลางการฝึกอบรมด้านการสืบสวนและการริบทรัพย์สิน (Asset Recovery) ในอนุภูมิภาคแม่โขง
    

#### 3\. มีระบบคืนคนสู่สังคม

*   **ปรับทัศนคติ**: ยึดหลักการ "ผู้เสพคือผู้ป่วย" ต้องได้รับการบำบัดรักษา
    
*   **บำบัดครบวงจร**: ตั้งแต่การถอนพิษยา การฟื้นฟูสมรรถภาพ และการติดตามผลอย่างต่อเนื่องในชุมชน
    
*   **วัดผลที่คุณภาพชีวิต**: เช่น อัตราการเสพซ้ำที่ลดลง และ อัตราการมีงานทำ ของผู้ที่ผ่านการบำบัด
    

![](https://election69.peoplesparty.or.th/images/logos/logo-main.svg)