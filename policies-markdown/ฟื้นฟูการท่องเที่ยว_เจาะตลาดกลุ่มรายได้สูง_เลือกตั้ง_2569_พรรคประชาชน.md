**1\. สร้างแหล่งท่องเที่ยวใหม่ (Man-Made Destination)** 

*   **เมกะโปรเจกต์:** รัฐบาลลงทุน 5,000–10,000 ล้านบาท เพื่อสร้างแหล่งท่องเที่ยวที่มนุษย์สร้างขึ้น (Man-Made Destination) ขนาดใหญ่ อย่างน้อย 5–10 แห่งทั่วประเทศ โดยตั้งเป้าดำเนินการให้ได้อย่างน้อย 5 แห่งภายใน 4 ปี 
    
*   **เพิ่มแหล่งท่องเที่ยวในท้องถิ่น:** อัดฉีดงบประมาณ 200 ล้านบาทต่อหนึ่งเมืองรอง เพื่อให้ชุมชนมีส่วนร่วมออกแบบแหล่งท่องเที่ยว Man-Made Destination ที่ตอบโจทย์ความต้องการของท้องถิ่นเอง ตั้งเป้าเพิ่มแหล่งท่องเที่ยวใน 25 เมืองรอง ภายใน 4 ปี โดยอาจดำเนินการผ่านรูปแบบการร่วมลงทุนระหว่างภาครัฐและเอกชน (PPP) หรือให้ท้องถิ่นใช้งบประมาณสมทบร่วมด้วย
    
*   **งานหน้าบ้าน ควบคู่ งานหลังบ้าน:** 
    

*   หลังบ้าน เน้นการปรับปรุงและฟื้นฟูแหล่งท่องเที่ยวทางธรรมชาติหรือสถานที่ที่ทรุดโทรมให้กลับมามีสภาพสมบูรณ์ พร้อมยกระดับโครงสร้างพื้นฐานให้สะอาด เดินทางเข้าถึงสะดวก และมีความปลอดภัย
    
*   หน้าบ้าน เน้นการทำกลยุทธ์การตลาดเชิงรุกเพื่อเจาะกลุ่มนักท่องเที่ยวที่มีความสนใจเฉพาะด้าน (Niche Market) อาทิ กลุ่มกีฬา ดนตรี อาหาร การผจญภัย และกลุ่มผู้สูงวัย 
    

**2\. กวาดล้างทุนเทาและนอมินีในอุตสาหกรรมท่องเที่ยวทั้งระบบ**

*   **สร้างระบบรับแจ้งเรื่องร้องเรียน** เชื่อมโยงฐานข้อมูลของทุกหน่วยงานที่เกี่ยวข้อง เช่น กรมพัฒนาธุรกิจการค้า กรมที่ดิน กรมสรรพากร บก.ปอศ. ปปง. DSI และกรมการท่องเที่ยว เพื่อแก้ปัญหาการใช้ตัวแทนอำพราง (นอมินี) ในทุกห่วงโซ่ธุรกิจ ตั้งแต่บริษัทนำเที่ยว มัคคุเทศก์ โรงแรม ร้านอาหาร ไปจนถึงสถานบริการ ผับ บาร์ และคาราโอเกะ
    

*   มี Dashboard เปิดเผยข้อมูลการทำงานต่อสาธารณะ พร้อมกำหนดกรอบเวลาการปฏิบัติงานที่ชัดเจนเพื่อติดตามการแก้ไขปัญหาอย่างเป็นระบบ
    

*   **เฝ้าระวังพื้นที่เสี่ยง** จัดลำดับความเสี่ยงของย่านและจังหวัดต่างๆ เพื่อส่งเจ้าหน้าที่เข้าตรวจสอบอย่างเข้มงวดในจุดที่มีความชัดเจนของปัญหา
    
*   **ตัดวงจรทางการเงิน** ดำเนินการตรวจสอบและอายัดทรัพย์สินประเภทที่ดินหรือบ้านหรู ซึ่งทุนเทาและนอมินีมักนำกำไรจากการประกอบธุรกิจผิดกฎหมายไปถือครองไว้
    
*   **สร้างบรรทัดฐานใหม่** รัฐไม่ “ปล่อยปละละเลย” แต่พร้อม “เอาจริง” ปราบปรามทั้งทุนต่างชาติสีเทาและกลุ่มคนไทยที่ให้การสนับสนุน 
    

**3\. สร้าง Smart Tourism ด้วย Superapp ระบบดิจิทัลบริหารการท่องเที่ยว**

*   **สร้างแพลตฟอร์มท่องเที่ยวแห่งชาติ (Tourism Superapp):** เป็นศูนย์กลางบริการดิจิทัลที่ดูแลนักท่องเที่ยวแบบครบวงจรตั้งแต่ก่อนเดินทาง ระหว่างเดินทาง จนถึงหลังเดินทางกลับ เพื่อสร้างความมั่นใจให้กับนักท่องเที่ยวตลอดการเดินทาง
    

*   รวบรวมข้อมูลแหล่งท่องเที่ยว กิจกรรม และเทศกาลน่าสนใจแบบเรียลไทม์ พร้อมระบบช่วยวางแผนการเดินทางและแผนที่ที่เชื่อมต่อกับระบบขนส่งสาธารณะ ระบบชำระเงินดิจิทัล ระบบแจ้งเตือนภัยพิบัติ 
    
*   Superapp นี้จะช่วยเพิ่มจำนวนนักท่องเที่ยว สร้างความประทับใจ แก้ปัญหาความหนาแน่นในจุดท่องเที่ยวหลัก (Overtourism) และช่วยจูงใจนักท่องเที่ยวให้เดินทางไปยังสถานที่ใหม่ๆ นอกเหนือจากที่ตั้งใจไว้ กระจายนักท่องเที่ยวไปสู่ชุมชนและผู้ประกอบการรายย่อยมากขึ้น
    
*   เป็นการถอดบทเรียนความสำเร็จจากเกาหลีใต้และไต้หวัน
    

*   **ต่อยอดโครงสร้างพื้นฐานเดิม:** รัฐสามารถสนับสนุนและยกระดับแพลตฟอร์มการท่องเที่ยวที่มีประสิทธิภาพอยู่แล้ว ให้ก้าวสู่การเป็น Superapp ได้ทันที เช่น TAGTHAi ที่ดำเนินการในรูปแบบวิสาหกิจเพื่อสังคม
    

**4\. ส่งเสริมการท่องเที่ยวเฉพาะกลุ่ม (Niche Market)**

นักท่องเที่ยวเฉพาะกลุ่มมีสัดส่วนการใช้จ่ายสูงกว่ากลุ่มพักผ่อนทั่วไป (เช่น กลุ่มการจัดประชุมหรือ MICE 20%, กลุ่มกีฬา 27%, กลุ่มท่องเที่ยวเชิงสุขภาพ 49%, กลุ่มการแพทย์ สูงถึง 100%) การมุ่งเน้นตลาดนี้จึงเป็นกลยุทธ์สำคัญในการเพิ่มรายได้ต่อหัว โดยมี 3 กิจกรรมหลักที่พร้อมดำเนินการทันที:

*   **จัดงานกีฬา:** เน้นการจัดงานที่ลงทุนต่ำแต่ได้ผลตอบแทนสูงและต่อเนื่อง เช่น งานวิ่ง ซึ่งเป็นเครื่องมือชั้นดีในการกระจายรายได้และดึงดูดนักท่องเที่ยวไปยังพื้นที่เมืองรอง
    
*   **ส่งเสริมกิจกรรม MICE:** ส่งเสริมการจัดประชุมและนิทรรศการควบคู่ไปกับการแก้ไขปัญหาระบบขนส่งสาธารณะ พร้อมเชื่อมโยงกิจกรรมท่องเที่ยวชุมชนและไกด์ท้องถิ่นเข้ากับกลุ่ม MICE
    
*   **ส่งเสริมกลุ่มการแพทย์:** ในฐานะกลุ่มที่มีการใช้จ่ายสูงสุด โดยประเทศไทยสร้างแบรนด์การแพทย์ไทยให้เป็นที่จดจำระดับโลก ยกระดับมาตรฐานผู้ประกอบการ Wellness ทั่วประเทศให้มีคุณภาพสากลเพื่อเพิ่มรายได้แก่ผู้ประกอบการ
    

**5\. ปฏิรูปงบประมาณและกฎหมาย**

*   **จัดเก็บค่าธรรมเนียมนักท่องเที่ยวต่างชาติ** เพื่อนำเงินเข้ากองทุนส่งเสริมการท่องเที่ยว  (ภายใต้ พ.ร.บ. นโยบายการท่องเที่ยวแห่งชาติ) คาดการณ์รายได้ปีละ 9,000 ล้านบาท นำไปใช้พัฒนาระบบหลังบ้าน และทำประกันภัยให้นักท่องเที่ยว ลดภาระงบประมาณแผ่นดินในการดูแลเยียวยาอุบัติเหตุ 
    

*   หน่วยงานที่เกี่ยวข้อง เช่น สำนักงานปลัดกระทรวงการท่องเที่ยวและกีฬา สามารถดำเนินการได้ภายใน 6 เดือน นับตั้งแต่รัฐบาลมีนโยบายนี้
    

*   **ทบทวนงบท่องเที่ยวที่กระจัดกระจาย** จาก 5 ส่วนหลัก (เช่น งบ ททท., งบ อว., งบท้องถิ่น) ซึ่งมีรวมกันกว่าปีละหลักหมื่นล้านบาท แต่ที่ผ่านมาขาดทิศทางร่วมกัน ทำให้การพัฒนาการท่องเที่ยวไม่มีประสิทธิผล ต้องเปลี่ยนให้ทำงานเชิงบูรณาการเพื่อผลลัพธ์ที่มีประสิทธิภาพมากขึ้น
    
*   **มีเจ้าภาพตัดสินใจนโยบายและงบประมาณการท่องเที่ยว**
    

*   ปรับปรุงโครงสร้าง "คณะกรรมการนโยบายการท่องเที่ยวแห่งชาติ" โดยให้รองนายกรัฐมนตรีหรือรัฐมนตรีว่าการกระทรวงการท่องเที่ยวและกีฬาเป็นประธาน แทนนายกรัฐมนตรี เพื่อให้การประชุมสม่ำเสมอ และสามารถตัดสินใจใช้งบประมาณจากการเก็บค่าธรรมเนียมนักท่องเที่ยวต่างชาติ ได้อย่างรวดเร็วและตรงจุด
    

*   **แก้กฎหมายปลดล็อกศักยภาพท้องถิ่น:** 
    

*   **กระจายอำนาจการขนส่ง:** รัฐบาลพรรคประชาชนจะเสนอร่างแก้ไข พ.ร.บ. การขนส่งทางบก (เสนอแล้วในสภาชุดที่ 26 แต่ร่างกฎหมายถูกสภาปัดตก) เพื่อให้ท้องถิ่นมีอำนาจจัดการเส้นทางเดินรถในพื้นที่เอง รองรับนักท่องเที่ยวและตอบสนองความต้องการของประชาชน
    
*   **กฎหมายสนับสนุนผู้ประกอบการ:** แก้ไขกฎหมายที่เกี่ยวข้อง เช่น กฎหมายควบคุมรถเช่า กฎหมายที่พักเท่าเทียม (พรรคประชาชนเสนอแล้วในสภาชุดที่ 26 แต่ยังไม่ได้พิจารณาในที่ประชุมสภา)