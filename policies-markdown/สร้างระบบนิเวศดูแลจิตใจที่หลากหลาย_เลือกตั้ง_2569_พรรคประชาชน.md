ทำไมต้องแก้ปัญหา (Why)
----------------------

ในยุคสมัยที่ข้อมูลข่าวสารหลั่งไหลอย่างรวดเร็วและความไม่แน่นอนกลายเป็นมาตรฐานใหม่ของสังคม ผู้คนจำนวนมากกำลังเผชิญกับ "ความเหนื่อยล้าทางอารมณ์" (Emotional Exhaustion) และความแปลกแยก 

สถานการณ์ทางสังคมและสถิติที่สำคัญบ่งชี้ถึงความจำเป็นในการขยายพื้นที่การดูแลจิตใจนอกเหนือจากกรอบศาสนา ดังนี้:

*   **การเปลี่ยนแปลงของนิยามความเชื่อของคนรุ่นใหม่**: ข้อมูลจากการสำรวจเยาวชนอายุ 15-25 ปี โดย 101 Public Policy Think Tank พบว่า ปี 2568 เยาวชนไม่ระบุศาสนาในบัตรประชาชน มีเพียง 1.7% ในขณะที่ชีวิตจริง ผลสำรวจพบ**เยาวชนที่ไม่นับถือศาสนาสูงถึง 16.1%** และจะเพิ่มสูงขึ้นอย่างมีนัยสำคัญในกลุ่มนิสิตนักศึกษาปริญญาตรี (22.8%)
    
*   **คุณธรรมที่ไม่ยึดติดกับศรัทธา:** ผลการสำรวจของ 101 Public Policy Think Tank ยืนยันว่า กลุ่มเยาวชนที่ไม่ได้น้อมนำหลักศาสนามาใช้ **ไม่ได้มีความหย่อนยานทางคุณธรรม** น้อยไปกว่ากลุ่มที่นับถือศาสนา ซึ่งสะท้อนว่าการพัฒนาคุณธรรมและ "สุขภาวะทางจิตวิญญาณ" (Spiritual Well-being) สามารถเกิดขึ้นได้นอกพื้นที่ศาสนา
    

เราจะทำอะไร (What)
------------------

มุ่งเน้นการสร้างระบบนิเวศเพื่อส่งเสริมสุขภาวะทางจิตใจและปัญญา ผ่าน 4 เสาหลัก:

1.  **การเรียนรู้และการฝึกปฏิบัติ (Learning & Practice)**: ส่งเสริมกิจกรรมฟื้นฟูสติและการสะท้อนคิด (Self-reflection) ในพื้นที่สาธารณะ เพื่อพัฒนาทักษะทางอารมณ์และสังคมของพลเมือง
    
2.  **การเสวนาและจริยธรรมเชิงวิพากษ์ (Dialogue & Critical Morality)**: สนับสนุนการถกเถียงเชิงปรัชญาเพื่อตั้งคำถามถึง "**ความดีที่ตั้งคำถามได้"** ผ่านช่องทางต่างๆ เช่น:
    

*   การบูรณาการในหลักสูตรสถานศึกษา
    
*   นิทรรศการและพิพิธภัณฑ์ที่เน้นการทำความเข้าใจความต่าง
    
*   สื่อสมัยใหม่ เช่น เกม เพลง และชุมชนเรียนรู้ออนไลน์
    

4.  **พื้นที่และโครงสร้างพื้นฐาน (Space & Infrastructure)**: พัฒนาพื้นที่สีเขียวและพื้นที่สงบใจ เช่น **"ชุมชนพร้อมฮัก"** (พื้นที่โอบรับความผิดหวังในชีวิต) และพื้นที่ปฏิบัติทางจิตวิญญาณที่เข้าถึงง่าย
    
5.  **การโอบรับและการคุ้มครอง (Inclusion & Protection):** คุ้มครองเสรีภาพของบุคคลที่มีมุมมองคุณธรรมแตกต่างกัน บนพื้นฐานของการไม่ละเมิดสิทธิผู้อื่นและการอยู่ร่วมกันอย่างสันติ
    

ทำอย่างไรให้สำเร็จ (HOW)
------------------------

การขับเคลื่อนนโยบายนี้จะเน้นการทำงานเชิงเครือข่ายและการสร้างระบบนิเวศที่เอื้อต่อการเติบโตของสุขภาวะทางจิตวิญญาณแบบพหุคุณค่า โดยแบ่งแนวทางการดำเนินงานเป็น 4 หมวดหมู่ ดังนี้:

#### 1\. การสร้างเครือข่ายและกลไกความร่วมมือ 

*   ผนึกกำลังภาคประชาสังคมและเยาวชน: รวบรวมองค์กรและกลุ่มตัวแทนเด็กและเยาวชนที่มีความสนใจด้านปรัชญาและคุณธรรม มาร่วมหารือเพื่อกำหนดแนวทางและบ่มเพาะกิจกรรมที่เหมาะสมกับยุคสมัย
    
*   การสนับสนุนเงินอุดหนุนขนาดเล็ก (Micro-grant): จัดตั้งกลไกสนับสนุนเงินอุดหนุนขนาดเล็ก เพื่อให้กลุ่มคนรุ่นใหม่หรือองค์กรขนาดเล็กสามารถริเริ่มกิจกรรมและสื่อการเรียนรู้ด้านทักษะทางอารมณ์และคุณธรรมได้อย่างคล่องตัว
    

#### 2\. การปฏิรูปการเรียนรู้และสื่อสร้างสรรค์ 

*   เชื่อมโยงกับแพลตฟอร์มการเรียนรู้แห่งชาติ: บูรณาการสื่อการเรียนรู้ด้านทักษะชีวิต ทักษะทางสังคม และทักษะทางคุณธรรมเข้าสู่ระบบการเรียนรู้หลักของประเทศ
    
*   พัฒนาบุคลากรทางการศึกษา: จัดฝึกอบรมครูและอาจารย์ให้นำวิธีการทางปรัชญา (Philosophical Inquiry) มาใช้ในห้องเรียน เพื่อกระตุ้นให้ผู้เรียนเกิดการสะท้อนคิด (Reflection) และตั้งคำถามเชิงจริยธรรมที่เชื่อมโยงกับปัญหาสังคมจริง จนสามารถพัฒนาเป็นวิชาหรือหลักสูตรเฉพาะทางได้
    

#### 3\. การพัฒนาพื้นที่กายภาพและนวัตกรรมเชิงพื้นที่ 

*   พื้นที่ทดลองระดับเมือง (Sandbox): ร่วมมือกับองค์กรปกครองส่วนท้องถิ่น (อปท.) และภาคเอกชน พัฒนาพื้นที่สาธารณะให้เป็น "พื้นที่ผ่อนคลายและฟื้นฟูจิตใจ" เช่น โครงการ "ชุมชนพร้อมฮัก" เพื่อกระจายตัวไปตามเมืองต่างๆ ให้ประชาชนเข้าถึงการเยียวยาจากความเหนื่อยล้าได้ง่าย
    
*   พื้นที่แห่งความเข้าใจและการให้อภัย: สนับสนุนการพัฒนาพิพิธภัณฑ์หรือพื้นที่การเรียนรู้ที่สร้างความเข้าใจในความแตกต่างทางความคิด และจัดการกับบาดแผลทางความรู้สึกร่วมกันในสังคมผ่านแนวคิดเรื่องการให้อภัย
    

#### 4\. การวิจัยและองค์ความรู้ 

*   ศึกษาวิจัยเชิงเปรียบเทียบ: สนับสนุนการวิจัยทั้งในและต่างประเทศเกี่ยวกับรูปแบบการพัฒนาคุณธรรมและสุขภาวะทางจิตวิญญาณที่ไม่ยึดอิงศาสนา เพื่อนำมาปรับปรุงนโยบายให้ทันสมัยและมีหลักฐานทางวิชาการรองรับ (Evidence-based Policy)

![](https://election69.peoplesparty.or.th/images/logos/logo-main.svg)