ทำไมต้องแก้ปัญหา (WHY)
----------------------

การดำเนินงานด้านราชทัณฑ์ในปัจจุบันขาดการมีส่วนร่วมจากภาคส่วนอื่นในสังคม ส่งผลให้นโยบายขาดความโปร่งใสและไม่สามารถบรรลุเป้าหมายการคืนคนสู่สังคมได้อย่างมีประสิทธิภาพ ปัญหาที่รุนแรงที่สุด คือเรือนจำเป็นสถานที่คุมขังที่มีความเสี่ยงสูงเรื่องการกระทำทรมาน และการละเมิดสิทธิมนุษยชน

1\. ขาดการตรวจสอบที่เป็นอิสระ: เรือนจำไม่ได้รับการตรวจสอบจากองค์กรภายนอกอย่างสม่ำเสมอ และในการเข้าตรวจมักต้องมีการแจ้งล่วงหน้า ทำให้มีความเป็นไปได้ที่จะเกิดการ **"ผักชีโรยหน้า"** หรือการเตรียมการให้เรือนจำอยู่ในสภาพที่ดีเพียงชั่วคราว ก่อนมีการเข้าตรวจเยี่ยมตามวันเวลาที่กำหนด

**2\. กลไกร้องเรียนภายในไม่มีประสิทธิภาพ:** กลไกการร้องเรียนของเรือนจำ มีความเสี่ยงต่อความปลอดภัยของผู้ร้องเรียน ขาดความเป็นอิสระ และไม่สามารถติดตามสถานะของเรื่องร้องเรียนได้ ทำให้ไม่สามารถแก้ไขปัญหาหรือพัฒนาระบบราชทัณฑ์เพื่อดูแลสิทธิของผู้ต้องขังและเจ้าหน้าที่ได้อย่างตรงจุด

เราจะทำอะไร (WHAT)
------------------

พรรคประชาชนเล็งเห็นว่า **"การตรวจเยี่ยมโดยไม่ต้องแจ้งล่วงหน้า" (Unannounced Visit)** เป็นกลไกสำคัญในการป้องกันการทุจริตคอร์รัปชัน การทรมาน หรือการกระทำที่ย่ำยีศักดิ์ศรีความเป็นมนุษย์ เพื่อให้ผู้ตรวจเยี่ยมเห็นถึงสภาพเรือนจำและคุณภาพชีวิตของผู้ต้องขังและเจ้าหน้าที่ราชทัณฑ์ได้โดยแท้จริง อันจะส่งผลให้คุณภาพชีวิตได้รับการดูแลตามมาตรฐานสากลและหลักสิทธิมนุษยชน

เราจึงเสนอให้มีการตรวจเยี่ยมเรือนจำโดยไม่ต้องแจ้งล่วงหน้า ผ่าน 2 กลไกหลักที่อ้างอิงหลักการสากล:

**1\. ลงนามเป็นภาคี OPCAT**: ลงนามเป็นภาคี พิธีสารเลือกรับของอนุสัญญาว่าด้วยการต่อต้านการทรมานฯ (Optional Protocol to the Convention against Torture : OPCAT)

**2\. จัดตั้งกลไกป้องกันการทรมานระดับชาติ** (National Preventive Mechanism : NPM)

ทำอย่างไรให้สำเร็จ (HOW)
------------------------

1.  **กลไกระหว่างประเทศ: การเป็นภาคี OPCAT** 
    *   การลงนามเป็นภาคี OPCAT จะเป็นกลไกตามกฎหมายระหว่างประเทศที่เปิดทางให้ คณะกรรมการว่าด้วยการป้องกันการทรมาน (SPT) สามารถเข้าตรวจเยี่ยมสถานที่คุมขังทุกประเภทในประเทศไทยได้
    *   คณะกรรมการ SPT จะจัดทำ ข้อเสนอเชิงนโยบาย เพื่อให้ประเทศไทยนำไปยกระดับมาตรฐานสถานที่คุมขังให้สอดคล้องกับหลักสิทธิมนุษยชนและมาตรฐานสากล
    *   การดำเนินการนี้ยังแสดง เจตจำนงทางการเมือง ที่จะป้องกันการกระทำทรมาน และช่วยยกระดับภาพลักษณ์ที่ดีของประเทศไทยในเวทีโลกด้านสิทธิมนุษยชน
2.  **กลไกภายในประเทศ: จัดตั้งกลไกป้องกันการทรมานระดับชาติ (National Preventive Mechanism : NPM)**   
    *   • NPM จะเป็น องค์กรอิสระ ตามกลไกภายในประเทศ ถูกกำหนดให้จัดตั้งขึ้นภายใน 1 ปีหลังการเข้าเป็นภาคี OPCAT ทั้งนี้สามารถจัดตั้งขึ้นก่อนการเข้าเป็นภาคี OPCAT ได้เช่นกัน
    *   • องค์กรนี้จะทำหน้าที่
        *   • สามารถเข้าตรวจเยี่ยมสถานที่คุมขังได้ โดยไม่ต้องแจ้งล่วงหน้า หรือแจ้งเป็นช่วงเวลากว้าง ๆ (semi-announced)
        *   • มีอำนาจในการ เข้าถึงข้อมูล เอกสาร รวมถึง การสัมภาษณ์บุคคล (ผู้ต้องขังและเจ้าหน้าที่) หรือแหล่งข้อมูลที่เกี่ยวข้อง
        *   • นำข้อมูลที่ได้มาใช้เป็น ข้อเสนอในการปรับปรุง สถานที่คุมขังและระบบราชทัณฑ์อย่างตรงจุดและมีประสิทธิภาพ

![](https://election69.peoplesparty.or.th/images/logos/logo-main.svg)