ทำไมต้องแก้ปัญหา (WHY)
----------------------

แหล่งเรียนรู้คือระบบนิเวศที่ช่วยให้เยาวชนค้นพบศักยภาพของตนเอง แต่ปัจจุบันพื้นที่เหล่านี้กระจุกตัวอยู่ในเมืองใหญ่ เด็กไทยจำนวนมากเข้าไม่ถึงเพราะอุปสรรคเชิงพื้นที่และค่าเดินทาง

1.  **ความเหลื่อมล้ำเชิงพื้นที่อย่างรุนแรง**: การกระจายตัวของแหล่งเรียนรู้ในไทยมีความแตกต่างกันมหาศาล ส่งผลต่อความยากง่ายในการเข้าถึงของประชาชนแต่ละพื้นที่ ยกตัวอย่างการสำรวจของ The Urbanis
    
    *   **ห้องสมุด**: จังหวัดที่มีมากที่สุดกับจังหวัดที่ขาดแคลน ต่างกันถึง 14 เท่า สะท้อนผ่านจำนวนห้องสมุดในปัตตานี (ห้องสมุด 1 แห่งต่อประชากร 339,400 คน) กับจำนวนห้องสมุดในกรุงเทพฯ (ห้องสมุด 1 แห่งต่อประชากร 24,094 คน) 
        
    *   **พื้นที่นันทนาการ**: ความเหลื่อมล้ำสูงถึง 33 เท่า สะท้อนผ่านจังหวัดภูเก็ต (พื้นที่นันทนาการ 1 แห่งต่อประชากร 6,719 คน) กับปัตตานี (พื้นที่นันทนาการ 1 แห่งต่อประชากร 226,330 คน)
        
2.  **ระยะทางคืออุปสรรคสำคัญ**: ผลสำรวจพบว่าเยาวชนเกือบ 50% ไม่ได้ไปแหล่งเรียนรู้เพราะ "การเดินทาง" โดยเฉลี่ยต้องเดินทางไกลถึง 12-26 กิโลเมตร เพื่อเข้าถึงห้องสมุดหรือพิพิธภัณฑ์ ทำให้การเรียนรู้กลายเป็นภาระค่าใช้จ่าย
    
3.  **แหล่งเรียนรู้ไม่ตอบโจทย์ความต้องการ**: เยาวชนแต่ละช่วงวัยต้องการพื้นที่ที่ต่างกัน (มัธยมต้องการสนามกีฬา, มหาวิทยาลัยต้องการห้องสมุด, วัยทำงานต้องการพิพิธภัณฑ์และ Co-working Space) แต่พื้นที่เหล่านี้กลับมีไม่เพียงพอและไม่ตรงตามความสนใจของคนในพื้นที่
    

เราจะทำอะไร (WHAT)
------------------

เรามุ่งหวังให้มี **"แหล่งเรียนรู้คุณภาพอยู่ใกล้บ้าน"** ผ่าน 3 กลไกหลัก:

1.  **กองทุนร่วมลงทุน (Matching Fund)**: รัฐบาลสนับสนุนงบประมาณ 1,000 ล้านบาท/ปี ร่วมกับท้องถิ่นและภาคประชาสังคม เพื่อสร้างแหล่งเรียนรู้ใหม่ 200 แห่ง และปรับปรุงของเดิม 500 แห่งทั่วประเทศ
    
2.  **แรงจูงใจทางภาษีสำหรับเอกชน**: เปิดทางให้เอกชนมีส่วนร่วม โดยลดหย่อนภาษีที่ดินและสิ่งปลูกสร้าง หากนำพื้นที่มาเปิดเป็นแหล่งเรียนรู้สาธารณะ 
    

*   ทั้งนี้การลดหย่อนหรือยกเว้นภาษีที่ดินดังกล่าว จะขึ้นอยู่กับว่ามีการเก็บค่าเข้าชมสำหรับเยาวชนหรือไม่ ในอัตราใด กำหนดระยะเวลาที่เปิดเป็นแหล่งเรียนรู้นานเพียงใด ซึ่งจะมีการกำหนดรายละเอียดต่อไป
    

4.  **แหล่งเรียนรู้สัญจร (Learning Bus/Expo)**: ในระยะสั้นจะเพิ่มแหล่งเรียนรู้หรือนิทรรศการการเรียนรู้ “แบบสัญจร” ในประเด็นต่างๆ (เช่น ดาราศาสตร์ ธรณีวิทยา บอร์ดเกม) 
    

*   จำนวนประมาณ 2,000 ครั้ง/ปี ทั่วประเทศ เฉลี่ยอย่างน้อยอำเภอละ 2 ครั้ง/ปี 
    
*   งบประมาณทั้งหมดประมาณ 200 ล้านบาท
    

ทำอย่างไรให้สำเร็จ (HOW)
------------------------

1.  **จัดตั้งงบอุดหนุนเฉพาะกิจ (ภายในปีงบประมาณ 2570)**: สร้างช่องทางงบประมาณที่ท้องถิ่นสามารถขอรับการสนับสนุนเพื่อพัฒนาแหล่งเรียนรู้ในพื้นที่ของตนเองได้อย่างรวดเร็ว
    
2.  **ปรับกฎหมายภาษี**: แก้ไขระเบียบที่เกี่ยวข้องกับภาษีที่ดินฯ เพื่อจูงใจด้วยมาตรการลดหย่อนภาษี ให้เอกชนปรับเปลี่ยน “พื้นที่ของเอกชน” เป็น “แหล่งเรียนรู้ของสาธารณะ”
    
3.  **ผนึกกำลังผู้เชี่ยวชาญ**: ร่วมมือกับสถาบันเฉพาะทาง (เช่น อพวช., สถาบันดาราศาสตร์ฯ, สมาคมบอร์ดเกม) จัดนิทรรศการสัญจร 2,000 ครั้ง/ปี เพื่อให้เด็กทุกอำเภอได้สัมผัสประสบการณ์จริงอย่างน้อยปีละ 2 ครั้ง 
    

*   เริ่มดำเนินการได้ตั้งแต่ภาคการศึกษาปลายของปีการศึกษา 2569
    

5.  **เชื่อมโยงกับ "คูปองเปิดโลก"**: ใช้ระบบคูปองมาอุดหนุนฝั่งผู้เรียน (Demand-side) เพื่อให้เด็กๆ มีกำลังทรัพย์ในการเข้าถึงแหล่งเรียนรู้ที่มีค่าใช้จ่าย (เช่น ค่าอุปกรณ์หรือค่าคอร์ส) กระตุ้นให้แหล่งเรียนรู้เกิดการพัฒนาคุณภาพเพื่อดึงดูดผู้ใช้งาน
    

![](https://election69.peoplesparty.or.th/images/logos/logo-main.svg)