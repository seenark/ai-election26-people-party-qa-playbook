ทำไมต้องแก้ปัญหา (WHY)
----------------------

การยกระดับจาก "เกษตรกร" สู่ "ผู้ประกอบการ" มักมีกำแพงเรื่องต้นทุนเครื่องจักรและการทดลองตลาด พรรคประชาชนจึงเสนอนโยบาย **"คูปองสนับสนุนการแปรรูปสินค้าเกษตร"** โดยมีวัตถุประสงค์หลักดังนี้

*   **ลดภาระการลงทุนเริ่มต้น**: เกษตรกรรายย่อยและ SMEs มักไม่มีทุนเพียงพอที่จะจัดซื้อเครื่องจักรแปรรูปมาตรฐานสูงหรือสร้างโรงงานเอง ซึ่งเป็นอุปสรรคสำคัญในการเริ่มต้นธุรกิจ
    
*   **ลดความเสี่ยงในการทดลองตลาด**: ผู้ประกอบการจำนวนมากมีไอเดีย แต่ไม่กล้าลงทุนเพราะขาดโอกาสในการทดลองผลิตสินค้าในปริมาณน้อย (Small-batch Production) เพื่อทดสอบตลาดจริง นโยบายนี้จึงมุ่งปิดช่องว่างดังกล่าว
    
*   **เพิ่มประสิทธิภาพการใช้ทรัพยากรภาครัฐ**: เพื่อให้เครื่องจักรและโครงสร้างพื้นฐานในหน่วยงานรัฐ (เช่น อุทยานวิทยาศาสตร์) ถูกใช้งานอย่างคุ้มค่า (Utilization Rate สูงขึ้น) และสร้างรายได้เลี้ยงตัวเองได้
    
*   **เชื่อมโยงวิทยาศาสตร์สู่ชุมชน**: ผลักดันให้การลงทุนด้านวิทยาศาสตร์และเทคโนโลยีของรัฐ สร้างประโยชน์ให้แก่ภาคประชาชนในวงกว้างอย่างเป็นรูปธรรม
    

เราจะทำอะไร (WHAT)
------------------

นโยบายนี้เสนอการใช้ **"ระบบคูปอง (Voucher System)"** เป็นเครื่องมือทางการคลัง โดยรัฐมอบคูปองส่วนลดหรือเงินช่วยเหลือให้แก่กลุ่มเป้าหมาย (เกษตรกร, วิสาหกิจชุมชน, สหกรณ์, SMEs) เพื่อนำไปเลือกใช้บริการที่จำเป็นต่อการพัฒนาผลิตภัณฑ์

ขอบเขตบริการที่คูปองครอบคลุม:

*   **โรงงานต้นแบบ (Prototype Factories)**: สำหรับทดลองผลิตในระดับกึ่งอุตสาหกรรม (Pilot Scale) เพื่อขอ อย. หรือมาตรฐาน GMP และนำสินค้าไปทดลองตลาด
    
*   **บริการห้องเย็น (Cold Storage)**: ช่วยลดต้นทุนในการรักษาคุณภาพและยืดอายุวัตถุดิบระหว่างรอการผลิตหรือจำหน่าย
    
*   **ศูนย์โลจิสติกส์**: สนับสนุนค่าใช้จ่ายด้านการขนส่งและกระจายสินค้า
    
*   **บริการเฉพาะทาง:** เช่น การตรวจวิเคราะห์ทางห้องแล็บ (Lab Testing) เพื่อหาค่าโภชนาการ หรือการจ้างผลิต (OEM)
    

ทำอย่างไรให้สำเร็จ (HOW)
------------------------

การดำเนินนโยบายเน้นการเปลี่ยนรูปแบบการอุดหนุนจาก "ฝั่งอุปทาน" (ให้งบหน่วยงานซื้อเครื่องจักร) มาเป็น **"ฝั่งอุปสงค์" (Demand-side)** คือ **ให้เงิน/คูปองอยู่กับผู้ใช้บริการ** เพื่อกระตุ้นให้เกิดการแข่งขันและการบริการที่ดี โดยมีแนวทางการขับเคลื่อนดังนี้

*   **ใช้โครงสร้างพื้นฐานเดิมที่มีอยู่แล้ว**: เริ่มต้นทันทีโดยใช้อุทยานวิทยาศาสตร์ 14 แห่ง และศูนย์ส่งเสริมอุตสาหกรรม 13 แห่งทั่วประเทศ เป็นหน่วยให้บริการตั้งต้น
    
*   **ระบบแพลตฟอร์มกลาง**: พัฒนาระบบดิจิทัลสำหรับการจองคิวใช้บริการโรงงานต้นแบบ เพื่อความสะดวก โปร่งใส และตรวจสอบได้
    
*   **กลไก Matching Fund/Incentive**: หน่วยงานที่ให้บริการได้ตามเป้าหมาย จะได้รับงบประมาณสนับสนุนเพิ่มเติมสำหรับการซ่อมบำรุงหรือจัดหาเครื่องจักรใหม่
    

สำหรับรายละเอียดขั้นตอน สนับสนุนคูปองการแปรรูปสำหรับการพัฒนาและทดสอบผลิตภัณฑ์ต้นแบบจากโรงงานต้นแบบกลาง **คูปองละ 50,000 บาท** สำหรับเกษตรกร สถาบันเกษตรกร และผู้ประกอบการรายย่อย **จำนวน 60,000 ราย ในระยะเวลา 2 ปี** โดยกระบวนการทำงานของระบบคูปองแบ่งออกเป็นขั้นตอนหลักดังนี้

*   **รัฐบาลจัดสรรคูปอง**: รัฐบาลกำหนดหลักเกณฑ์และมอบคูปอง (ในรูปแบบเครดิตหรือ E-Voucher) ให้แก่เกษตรกร วิสาหกิจชุมชน หรือ SMEs ที่ลงทะเบียน
    
*   **เกษตรกรรุ่นใหม่เลือกใช้บริการ**: เกษตรกรนำคูปองไปใช้เป็นส่วนลดค่าบริการ ณ หน่วยงานที่เข้าร่วมโครงการ (เช่น อุทยานวิทยาศาสตร์มหาวิทยาลัยต่างๆ) ตามความต้องการของตนเอง
    
*   **อุทยานวิทยาศาสตร์ให้บริการ**: หน่วยงานผู้ให้บริการดำเนินการแปรรูป แช่เย็น หรือตรวจสอบคุณภาพสินค้าตามมาตรฐาน
    
*   **รัฐบาลจ่ายงบประมาณ**: หน่วยงานผู้ให้บริการนำคูปองที่ได้รับจากเกษตรกร ไปทำเรื่องเบิกเงินคืนจากรัฐบาล เพื่อนำมาเป็นรายได้ ค่าดำเนินการ และค่าบำรุงรักษาเครื่องจักร
    

**แผนการดำเนินงานและงบประมาณระยะ 2 ปี (2570-2571)** มุ่งสนับสนุนเกษตรกร สถาบันเกษตรกร และผู้ประกอบการรายย่อย รวมทั้งสิ้น **60,000 ราย** ผ่านการสนับสนุนคูปองมูลค่า 50,000 บาทต่อราย โดยแบ่งการดำเนินงานดังนี้:

*   **ปีที่ 1 (2570)**: สนับสนุน 10,000 ราย งบประมาณ 500 ล้านบาท
    
*   **ปีที่ 2 (2571)**: สนับสนุน 50,000 ราย งบประมาณ 2,500 ล้านบาท
    
*   **รวมงบประมาณทั้งสิ้น**: 3,000 ล้านบาท
    

![](https://election69.peoplesparty.or.th/images/logos/logo-main.svg)