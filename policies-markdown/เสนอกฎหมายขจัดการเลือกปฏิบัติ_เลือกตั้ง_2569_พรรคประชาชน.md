ทำไมต้องแก้ปัญหา (WHY)
----------------------

แม้สังคมไทยจะมีหลักการไม่เลือกปฏิบัติปรากฏในข้อกฎหมายมานาน แต่ในทางปฏิบัติจริง "การเลือกปฏิบัติเชิงโครงสร้าง" ยังคงเกิดขึ้นอย่างเป็นระบบ ส่งผลให้ประชาชนบางกลุ่มถูกปฏิเสธโอกาสในการทำงาน ถูกกีดกันจากบริการสาธารณะ หรือถูกลดทอนศักดิ์ศรีความเป็นมนุษย์ในชีวิตประจำวัน

ปัญหาสำคัญที่พบในปัจจุบันคือ:

1.  **กฎหมายกระจัดกระจาย**: แม้จะมีกฎหมายคุ้มครองเฉพาะกลุ่มอยู่บ้าง แต่เนื้อหากระจัดกระจายและคุ้มครองไม่ครอบคลุมทุกมิติของอัตลักษณ์บุคคล
    
2.  **ขาดบรรทัดฐานที่ชัดเจน**: ยังไม่มีกลไกกลางที่ทำหน้าที่วินิจฉัยอย่างเป็นระบบว่า "การกระทำใดเข้าข่ายการเลือกปฏิบัติ"
    
3.  **ขาดมาตรการเยียวยา**: ผู้เสียหายยังเข้าถึงการเยียวยาได้ยากและขาดหน่วยงานที่จะทำหน้าที่เป็นตัวแทนในการเรียกร้องความเป็นธรรมที่มีประสิทธิภาพ
    

เราจะทำอะไร (WHAT)
------------------

พรรคประชาชนเสนอให้มี **กฎหมายว่าด้วยการขจัดการเลือกปฏิบัติ** เพื่อเป็นกฎหมายกลางในการคุ้มครองสิทธิ สาระสำคัญคือการจัดตั้ง **คณะกรรมการขจัดการเลือกปฏิบัติ** ซึ่งจะมีอำนาจหน้าที่ในการวินิจฉัยว่าการกระทำใดที่ถือเป็นการเลือกปฏิบัติ รวมทั้งสามารถเป็นผู้แทนของบุคคลผู้ถูกเลือกปฏิบัติในการดำเนินคดีตามกฎหมายได้ทั้งทางแพ่ง อาญา และทางปกครอง

ทำอย่างไรให้สำเร็จ (HOW)
------------------------

ตรากฎหมายว่าด้วยการขจัดการเลือกปฏิบัติ โดยกำหนดให้คำวินิจฉัยของคณะกรรมการขจัดการเลือกปฏิบัติมีผลผูกพันตามกฎหมาย และให้คณะกรรมการฯ สามารถเป็นผู้แทนของบุคคลผู้ถูกเลือกปฏิบัติในการดำเนินคดีตามกฎหมายได้ทั้งทางแพ่ง ทางอาญา และทางปกครอง โดยมีกรมคุ้มครองสิทธิและเสรีภาพเป็นหน่วยงานเลขานุการ

![](https://election69.peoplesparty.or.th/images/logos/logo-main.svg)