ทำไมต้องแก้ปัญหา (WHY)
----------------------

1.  **วิกฤตสุขภาพจิตที่รุนแรงขึ้น**: ข้อมูลปี 2568 จากระบบ Mental Check In พบสัญญาณที่น่ากังวลว่า เด็กร้อยละ 40 เสี่ยงต่อภาวะซึมเศร้า และเกือบร้อยละ 18 มีความเสี่ยงต่อการฆ่าตัวตาย ซึ่งเป็นสถิติที่แย่ลงอย่างต่อเนื่องเมื่อเทียบกับปีก่อนหน้า
2.  **บุคลากรขาดแคลนและกระจุกตัว**: ประเทศไทยมีจิตแพทย์เด็กและวัยรุ่นเพียงประมาณ 240 คน และนักจิตวิทยา 815 คน โดยส่วนใหญ่กระจุกตัวอยู่ในกรุงเทพมหานคร ทำให้เด็กในพื้นที่อื่นเข้าถึงการรักษาได้ยาก
3.  **ระบบโรงเรียนยังไม่มีด่านหน้า**: ปัจจุบันนักจิตวิทยาโรงเรียนมีเพียงเขตพื้นที่ละ 1 คน ซึ่งต้องดูแลหลายสิบโรงเรียนพร้อมกัน ขณะที่ครูแนะแนวแม้จะช่วยคัดกรองได้เบื้องต้น แต่ยังมีข้อจำกัดในการดูแลต่อเนื่อง ทำให้ปัญหามักบานปลายก่อนได้รับการเยียวยา

เราจะทำอะไร (WHAT)
------------------

เราเสนอแนวคิด "1 โรงเรียนขนาดกลาง 1 นักจิตวิทยา"  ควบคู่กับการเชื่อมต่อระบบการแพทย์ทางไกล เพื่อเป็นด่านหน้าในการดูแลเด็ก ดังนี้:

1.  **จ้างนักจิตวิทยาประจำโรงเรียน**: สนับสนุนงบประมาณให้โรงเรียนขนาดกลางและขนาดใหญ่ (นักเรียน 300 คนขึ้นไป) สามารถจ้างนักจิตวิทยาประจำ 1 คนต่อโรงเรียน เริ่มต้นจากกลุ่มโรงเรียนสังกัด สพฐ. ขนาด 300 คนขึ้นไป ประมาณ 4,000 แห่ง คาดการณ์ว่าจะเริ่มใช้งบประมาณเพิ่มเติม 500 ล้านบาทต่อปี
2.  **ระบบ Telemedicine สู่โรงเรียน**: นำเทคโนโลยีการแพทย์ทางไกลมาใช้ เพื่อให้นักเรียนที่ผ่านการคัดกรองจากครูแนะแนวหรือนักจิตวิทยาในโรงเรียน สามารถปรึกษาจิตแพทย์และนักจิตวิทยาผู้เชี่ยวชาญได้โดยตรงจากที่โรงเรียน ลดระยะเวลาการรอคอยและข้อจำกัดในการเข้าถึงบริการ

ทำอย่างไรให้สำเร็จ (HOW)
------------------------

1.  **ลงทุนระบบปรึกษาทางไกล**: พัฒนาแพลตฟอร์มกลางสำหรับโรงเรียน เพื่อให้นัดหมายและพบแพทย์ผ่าน Telemedicine โดยเชื่อมต่อกับสิทธิการรักษาของ สปสช. เพื่อลดภาระค่ารักษา
    
2.  **อุดหนุนงบจ้างบุคลากร**: จัดสรรงบประมาณสำหรับการจ้างนักจิตวิทยาประจำ 1 คนต่อ 1 โรงเรียนขนาดกลางและขนาดใหญ่
    
3.  **ดูแลทั่วถึงทุกขนาด**: โรงเรียนขนาดเล็ก (ต่ำกว่า 300 คน) รัฐจะเน้นพัฒนาศักยภาพครูในการคัดกรอง และจัดช่องทางเข้าถึงนักจิตวิทยาและจิตแพทย์ผ่าน Telemedicine ตามความจำเป็นหรือลำดับความเร่งด่วน
    
4.  **สร้างเครือข่ายสุขภาพจิต** : โดยให้โรงเรียนที่มีนักจิตวิทยาประจำ ทำหน้าที่เป็น "หน่วยหลัก" ในการประสานงานและสนับสนุนองค์ความรู้ให้กับโรงเรียนอื่นในเครือข่าย 
    

![](https://election69.peoplesparty.or.th/images/logos/logo-main.svg)