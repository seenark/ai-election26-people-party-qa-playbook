ทำไมต้องแก้ปัญหา (WHY)
----------------------

ประเทศไทยมีปัญหา "โทษอาญาเฟ้อ" (Overcriminalization) หรือการกำหนดโทษทางอาญาเกินความจำเป็นในคดีที่มีความผิดเล็กน้อย ส่งผลให้มีคดีความเข้าสู่ศาลจำนวนมาก และประชาชนต้องมีประวัติอาชญากรรมติดตัวจากความผิดเล็กน้อยเหล่านั้น

แม้ต่อมามีการออก พ.ร.บ.ว่าด้วยการปรับเป็นพินัย พ.ศ. 2565 เพื่อเปลี่ยนความผิดเล็กน้อยจำนวนมากที่เคยเป็นความผิดอาญา ให้กลายเป็น "โทษพินัย" หรือโทษปรับ แต่กฎหมายก็ยังมีปัญหาที่ส่งผลซ้ำเติมความเหลื่อมล้ำทางเศรษฐกิจในสังคม นั่นคือการกำหนดอัตราค่าปรับแบบ “อัตราคงที่” (Fixed Rate)

1.  อัตราค่าปรับแบบ **"อัตราคงที่" (Fixed Rate) ขัดต่อหลักความได้สัดส่วนของการลงโทษ ทุกคนไม่ว่าจะมีฐานะร่ำรวยหรือยากจน** ต้องจ่ายค่าปรับเป็นจำนวนเงินเท่ากัน แต่ผู้มีรายได้น้อยต้องแบกรับภาระที่หนักอึ้งเกินสัดส่วนรายได้ของตนเองอย่างรุนแรง
2.  การใช้ระบบอัตราค่าปรับคงที่ ทำให้ต้องแก้ไขกฎหมายเพื่อปรับปรุงอัตราโทษอยู่เรื่อย ๆ เพื่อให้ทันกับภาวะเศรษฐกิจและเงินเฟ้อ จึงขาดความคล่องตัวในการบังคับใช้กฎหมาย

เราจะทำอะไร (WHAT)
------------------

1.  ปรับเปลี่ยน **"โทษอาญา"** สำหรับความผิดเล็กน้อย (เช่น ทะเลาะกันหรือส่งเสียงดังในที่สาธารณะ จอดรถกีดขวา่งการจราจร) ให้เป็น **"โทษพินัย"**
2.  เปลี่ยนระบบโทษปรับทางพินัยจากแบบ **"อัตราคงที่"** (Fixed Rate Fine) เป็นระบบ **“**“ค่าปรับตามรายได้”**** (Day-Fine)  โดยคิดค่าปรับแปรผันตรงกับความหนักเบาของความผิดและรายได้ของผู้กระทำผิด เพื่อลดความเหลื่อมล้ำระหว่างผู้กระทำผิดที่เป็นคนรวยและคนจน 

ทำอย่างไรให้สำเร็จ (HOW)
------------------------

การปฏิรูปการกำหนดโทษปรับให้มีความยุติธรรมมากขึ้น โดยนำระบบ “ค่าปรับตามรายได้ (Day-Fine)” มาใช้ ต้องแก้ไขกฎหมายที่เกี่ยวข้อง

*   **แก้ไขเพิ่มเติมพระราชบัญญัติว่าด้วยการปรับเป็นพินัย พ.ศ. 2565** โดย **ยกเลิก** การใช้ระบบอัตราค่าปรับคงที่ (Fixed Rate Fine) และเปลี่ยนแปลงหลักเกณฑ์การพิจารณาโทษทางพินัยใหม่
    
*   **แก้ไขประมวลกฎหมายอาญา** นำเอา **ความผิดลหุโทษ** (ความผิดเล็กน้อย) ออกจากการเป็นโทษทางอาญา โดยปรับเปลี่ยนให้เป็นโทษทางพินัย หรือ มาตรการบังคับทางปกครองแทน
    
*   **เพิ่มมาตรการบังคับทางปกครอง** ในบทบัญญัติของกฎหมายปกครองฉบับต่าง ๆ 
    

![](https://election69.peoplesparty.or.th/images/logos/logo-main.svg)