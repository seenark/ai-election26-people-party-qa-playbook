ทำไมต้องแก้ปัญหา (WHY)
----------------------

1.  **ภาวะสินเชื่อหดตัว:** ข้อมูลจากธนาคารแห่งประเทศไทย ไตรมาส 3/2568 ชี้ว่า สินเชื่อ SMEs หดตัวต่อเนื่องกว่า 3 ปี (ตั้งแต่ปี 2565) โดยล่าสุดลดลงถึง 4% ในขณะที่ธุรกิจขนาดใหญ่กลับเข้าถึงสินเชื่อได้มากขึ้น สะท้อนถึงความเหลื่อมล้ำในการเข้าถึงแหล่งเงินทุน
    
2.  **ความเสี่ยงสูงในสายตาธนาคาร:** สถาบันการเงินมักลังเลที่จะปล่อยกู้ให้ SMEs ขนาดเล็กเนื่องจากขาดหลักทรัพย์ค้ำประกันและข้อมูลเครดิตที่เพียงพอ ทำให้ผู้ประกอบการจำนวนมากต้องหันไปพึ่งหนี้นอกระบบที่มีดอกเบี้ยสูง
    

เราจะทำอะไร (WHAT)
------------------

สนับสนุนให้ SMEs เข้าถึงสินเชื่อในระบบได้อย่างสะดวกและเป็นธรรมมากขึ้น ผ่าน 3 กลไกหลัก:

1.  **เพิ่มแต้มต่อการค้ำประกัน:** ยกระดับบทบาทของบรรษัทประกันสินเชื่ออุตสาหกรรมขนาดย่อม (บสย.) โดยเพิ่มอัตราค้ำประกันสินเชื่อ โครงการค้ำประกันสินเชื่อ SMEs (PGS) จาก 15% เป็น 30% สำหรับกิจการขนาดเล็ก เพื่อจูงใจให้ธนาคารปล่อยกู้มากขึ้น
    
2.  **ใช้ข้อมูลสร้างเครดิต:** เชื่อมโยงข้อมูลจากทุกแหล่ง เช่น รายได้จากหวยใบเสร็จ, บิลค่าไฟฟ้า หรือข้อมูลประกันสังคม มาคำนวณเป็นคะแนนเครดิต (Credit Score) เพื่อให้ บสย. ค้ำประกันสินเชื่อได้ทุกความเสี่ยงของ SMEs และสถาบันการเงินมั่นใจที่จะอนุมัติสินเชื่อให้ SMEs ทุกขนาดกิจการ
    
3.  **เปลี่ยนบิลเป็นเงินสด:** ผลักดันให้ธุรกิจขนาดใหญ่ใช้ระบบ e-Tax Invoice/Receipt เพื่อให้ SMEs สามารถใช้ Digital Factoring หรือการใช้ “บิลลูกหนี้การค้า” ไปค้ำประกันเงินกู้ได้ทันที และบังคับใช้กฎหมายที่กำหนดเครดิตการค้าสำหรับ SMEs ไม่เกิน 45 วันได้ 
    

ทำอย่างไรให้สำเร็จ (HOW)
------------------------

1.  **เพิ่มงบสนุบสนุน บสย.:** ออกมติ ครม. อนุมัติเพิ่มวงเงินงบประมาณสนับสนุนให้ บสย. ค้ำประกันสินเชื่อให้ SMEs โดยแยกอัตราการค้ำประกันตามความเสี่ยง เพื่อให้ SMEs ขนาดเล็กมีโอกาสเข้าถึงสินเชื่อในระบบได้มากขึ้น
    

2.  **บสย. เข้าถึงข้อมูลหลากหลาย:** ปรับปรุงกฎหมาย พ.ร.บ. บสย. ให้ บสย. เข้าถึงข้อมูลจากแหล่งอื่นเพื่อประมวลผลและพัฒนาคะแนนเครดิตตามความเสี่ยงของ SMEs ได้แม่นยำขึ้น และสามารถให้ SMEs รู้ผลค้ำประกันได้ล่วงหน้า ก่อนไปยื่นกู้กับสถาบันการเงิน
    
3.  **ส่งเสริมแข่งขันพัฒนาคะแนนเครดิต:** ปรับปรุง พ.ร.บ. การประกอบธุรกิจข้อมูลเครดิต เพื่อเปิดโอกาสให้ผู้ประกอบการรายใหม่เข้ามาแข่งขันพัฒนาคะแนนเครดิต สร้างทางเลือกให้ธนาคารใช้ประเมินลูกค้า SMEs ได้ดีขึ้น
    
4.  **หนุนใช้ e-Tax และคุมเครดิตเทอม:** ทยอยกำหนดให้บริษัทขนาดใหญ่ ใช้ระบบ e-Tax Invoice/Receipt เพื่อจูงใจให้ซื้อสินค้าและบริการจาก SMEs มากขึ้น และเพิ่มการตรวจสอบเครดิตการค้าให้ SMEs ไม่เกิน 45 วันได้จริง
    

![](https://election69.peoplesparty.or.th/images/logos/logo-main.svg)