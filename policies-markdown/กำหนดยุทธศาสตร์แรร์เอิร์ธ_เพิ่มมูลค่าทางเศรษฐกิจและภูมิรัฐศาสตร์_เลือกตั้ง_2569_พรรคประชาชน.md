ทำไมต้องแก้ปัญหา (WHY)
----------------------

ท่ามกลางความขัดแย้งทางภูมิรัฐศาสตร์ "แร่หายาก" กลายเป็นหัวใจสำคัญของเศรษฐกิจและการเมืองโลก ไทยต้องมีแผนยุทธศาสตร์ในเรื่องนี้เพื่อรักษาผลประโยชน์ของประเทศในระยะยาว

1.  **ความเสี่ยงทางภูมิรัฐศาสตร์:** ปัจจุบันโลกแบ่งขั้วห่วงโซ่อุปทาน สหรัฐฯ และจีนต่างแข่งขันกันครอบครองแร่หายากเพื่อความได้เปรียบทั้งด้านเศรษฐกิจและความมั่นคง หากไทยไม่มียุทธศาสตร์ที่ชัดเจน การไปทำข้อตกลง (MOU) หรือให้สัมปทานโดยไม่รอบคอบ อาจทำให้เราเสียเปรียบทั้งในเชิงเศรษฐกิจและความมั่นคงระหว่างประเทศ
    
2.  **โอกาสทางเศรษฐกิจที่ยังไม่ได้เจียระไน:** กรมทรัพยากรธรณีประเมินว่าไทยอาจมีแร่หายากมูลค่าสูงถึง 5.69 ล้านล้านบาท จากปริมาณ 8.65 ล้านตัน แต่เรากลับไม่มีแผนรองรับที่ชัดเจน ทำให้เสียโอกาสในการพัฒนาอุตสาหกรรมสมัยใหม่และการจัดการแร่ในประเทศ
    
3.  **ระเบิดเวลาด้านสิ่งแวดล้อม:** กระบวนการสกัดแยกแร่หายากมักเกิดธาตุกัมมันตรังสี ซึ่งเสี่ยงต่อการสะสมกากนิวเคลียร์ หากไม่มีระบบจัดการที่ดี แหล่งน้ำใต้ดินและพื้นที่เกษตรกรรมอาจปนเปื้อนจนแก้คืนไม่ได้
    

เราจะทำอะไร (WHAT)
------------------

เราจะเปลี่ยนจาก "การขุดแร่ไปขายราคาถูก" เป็น "การจัดการทรัพยากรเชิงยุทธศาสตร์"

1.  **สำรวจให้รู้จริง:** ปัจจุบันกรมทรัพยากรธรณีสำรวจพื้นที่แหล่งแร่ที่มีศักยภาพได้เพียง 30% 
    

*   ข้อมูลเบื้องต้นคือ พบแร่ Monazite และ Xenotime มากในภาคใต้และภาคตะวันตก พบ Ion-Adsorption Clay ในภาคเหนือและภาคตะวันตก อย่างไรก็ตาม ยังขาดความชัดเจนหลายประการ 
    
*   รัฐบาลจึงควรมีนโยบายสำรวจและจัดการแร่หายาก จัดทำฐานข้อมูลแหล่งแร่ในประเทศเพื่อให้มีข้อมูลที่ครบถ้วน (เช่น มีแร่ชนิดไหน เกรดอะไร มีความคุ้มค่าเชิงพาณิชย์หรือไม่) รวมถึงการเตรียมระดับเทคโนโลยีที่เหมาะสมในการจัดการแร่
    

3.  **เชื่อมโยงแผนพัฒนาอุตสาหกรรม:** แร่หายากต้องถูกวางแผนให้สอดคล้องกับอุตสาหกรรมแห่งอนาคตที่ไทยต้องการส่งเสริม เพื่อระบุตำแหน่งของไทยในซัพพลายเชนโลก รัฐบาลต้องเร่งจัดทำยุทธศาสตร์ด้านนี้ เพื่อกำหนดว่าจะดำเนินนโยบายแร่หายากอย่างไร ไทยจะมุ่งเน้นอุตสาหกรรมใด สินค้าใด สัมพันธ์กับห่วงโซ่อุตสาหกรรมของประเทศใดบ้าง
    
4.  **กำหนดยุทธศาสตร์ด้านต่างประเทศ:** การเข้าถึงแร่หายากของไทยต้องพึ่งพาประเทศอื่นอย่างเลี่ยงไม่ได้ รัฐบาลจึงต้องเร่งกำหนดยุทธศาสตร์เพื่อสร้างความมั่นคงในห่วงโซ่อุปทาน เพื่อรองรับการขยายตัวของอุตสาหกรรมแห่งอนาคต และลดความเสี่ยงจากการพึ่งพาประเทศใดประเทศหนึ่ง
    

ทำอย่างไรให้สำเร็จ (HOW)
------------------------

เราแบ่งการดำเนินงานเป็น 3 ระยะ

**ระยะเร่งด่วน (6 เดือน): วางระบบและสังคายนาข้อมูล**

*   **ปรับโครงสร้างคณะกรรมการนโยบายบริหารจัดการแร่แห่งชาติ (กนร.)** 
    

*   หัวโต๊ะหรือประธานกรรมการ ต้องมีความเข้าใจเรื่องแร่หายากและความสำคัญของการกำหนดยุทธศาสตร์ 
    
*   เพิ่มสัดส่วนกรรมการ "สายเศรษฐกิจ-อุตสาหกรรม-ต่างประเทศ" 
    
*   ทำหน้าที่วางยุทธศาสตร์แร่หายากของไทยโดยพิจารณาอย่างรอบด้าน คำนึงถึงประโยชน์ด้านเศรษฐกิจ ความมั่นคง และการต่างประเทศของไทยในระยะยาว
    

*   **รัฐบาลตั้งต้นจัดการข้อมูลแร่หายากในปัจจุบันอย่างเป็นระบบ**
    

*   ตรวจสอบข้อมูลนำเข้า-ส่งออกที่คลุมเครือ ทำให้เกิดความชัดเจน (เช่น ข้อมูลที่ว่าไทยนำเข้าแร่จากต่างประเทศมาเพื่อผลิตหรือแปรรูปนั้น เป็นการผลิตจากแร่นำเข้าใด ปริมาณเท่าใด เพื่อแปรรูปและส่งออกในรูปแร่ใด)
    
*   กนร. พิจารณาประกาศให้แร่หายากเป็น "สินค้าควบคุม" ออกประกาศกระทรวงและกฎระเบียบที่เกี่ยวข้องเพื่อกำหนดให้ต้องมีการขออนุญาต ครอบครอง-ขนย้าย-ส่งออก อย่างเข้มงวด ป้องกันการลักลอบส่งออกและการค้าแร่ผิดกฎหมาย รวมถึงอาจประกาศ “เขตห้ามทำเหมือง” ในบางพื้นที่ จนกว่า กนร. จะมีผลการศึกษาที่ชัดเจนทั้งด้านความคุ้มค่าทางเศรษฐกิจและสิ่งแวดล้อม
    

**ระยะกลาง (1-4 ปี): วางแผนและสำรวจแหล่งแร่**

*   **ผนวกแร่หายากเข้ากับยุทธศาสตร์อุตสาหกรรมและการต่างประเทศ:** เพิ่มเรื่องแร่หายากในแผนการพัฒนาอุตสาหกรรมและเทคโนโลยีสมัยใหม่ของประเทศ เพื่อให้การพัฒนาอุตสาหกรรมสอดคล้องกับการจัดหาแร่หายาก สามารถระบุตำแหน่งแห่งที่ของไทยในซัพพลายเชนโลก ขณะเดียวกันไทยต้องดำเนินนโยบายด้านการต่างประเทศให้สอดคล้องกับแผนดังกล่าว
    
*   **สำรวจแหล่งแร่ 100%:** รัฐจัดสรรงบประมาณและทรัพยากรอย่างเพียงพอ เพื่อให้กรมทรัพยากรธรณีดำเนินการสำรวจพื้นที่ที่มีศักยภาพให้ครบถ้วนโดยเร็ว (ปัจจุบันทำได้เพียง 30%) จะทำให้ประเทศมีฐานข้อมูลที่แม่นยำ สามารถกำหนดนโยบายและวางยุทธศาสตร์ได้ถูกต้อง ทั้งนี้สามารถแบ่งพื้นที่ที่มีศักยภาพออกเป็นระดับต่างๆ เพื่อจัดลำดับความสำคัญในการดำเนินงาน
    
*   **ทำแผนแร่รายชนิด:** ปัจจุบันไทยยังขาดเทคโนโลยีการสกัดแยก ทำให้ต้องส่งออกในรูปสินแร่ราคาถูก แต่นำเข้าผลิตภัณฑ์สำเร็จในราคาแพง รัฐจึงควรมีแผนหรือนโยบายสำหรับแร่รายชนิด ที่เป็นแร่ยุทธศาสตร์ ทั้งด้านการจัดหาแร่จากต่างประเทศ ศักยภาพของแหล่งแร่ในประเทศที่คุ้มค่าต่อการพัฒนา โดยประเมินทั้งด้านเศรษฐกิจ (เช่น เทคโนโลยีสำหรับแร่แต่ละประเภท การพัฒนาอุตสาหกรรมต่อเนื่อง) และด้านสิ่งแวดล้อม (ผลกระทบต่อสิ่งแวดล้อมและการจัดการ) 
    

**ระยะยาว (4 ปีขึ้นไป): สร้างมูลค่าเพิ่มสู่ระดับโลก**

*   **เชื่อมต่ออุตสาหกรรมปลายน้ำ:** รัฐมีมาตรการจูงใจให้นักลงทุนทั้งไทยและต่างประเทศ สนับสนุนการพัฒนาแร่หายากในประเทศไทย โดยลงทุนในเทคโนโลยีที่เกี่ยวข้อง (เช่น มีนโยบายจูงใจให้ผู้ผลิตสินค้าอิเล็กทรอนิกส์หรือยานยนต๋ไฟฟ้า ใช้วัตถุดิบแร่หายากที่มีในไทย)
    
*   **ยกระดับสู่ซัพพลายเชนโลก:** ผลักดันให้เทคโนโลยีแร่ของไทยได้มาตรฐานสากล เพื่อเพิ่มมูลค่าอุตสาหกรรมไทยในซัพพลายเชนโลก ลดความเสี่ยงจากปัญหาด้านภูมิรัฐศาสตร์และสงครามการค้าในระยะยาว
    

![](https://election69.peoplesparty.or.th/images/logos/logo-main.svg)