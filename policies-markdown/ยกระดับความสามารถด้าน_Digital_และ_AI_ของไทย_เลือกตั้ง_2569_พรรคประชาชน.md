ทำไมต้องแก้ปัญหา (WHY)
----------------------

1.  **การกระจุกตัวของอำนาจเทคโนโลยี:** ปัจจุบันเทคโนโลยี AI ถูกผูกขาดโดยยักษ์ใหญ่ในสหรัฐฯ และจีน หากไทยไม่พัฒนาขีดความสามารถของตนเอง เราจะต้องพึ่งพาและเสียค่าบริการให้ต่างชาติเพิ่มขึ้นอย่างมหาศาลในอนาคต
    
2.  **ภาวะ "ขาดดุลดิจิทัล":** ไทยมีสถานะเป็นเพียงผู้บริโภค (Consumer) แทบไม่มีบริษัทเทคโนโลยีไทยที่สร้างรายได้จากต่างประเทศ ส่งผลให้เงินไหลออกนอกประเทศผ่านค่าลิขสิทธิ์ ซอฟต์แวร์ และแพลตฟอร์มต่างชาติเกือบทั้งหมด
    

เราจะทำอะไร (WHAT)
------------------

เรามุ่งพัฒนาขีดความสามารถด้าน Digital และ AI ในมิติต่างๆ ดังนี้

*   **Digital Infrastructure:** วางโครงสร้างพื้นฐานทางเทคโนโลยีให้ประเทศไทยในอนาคต
    
*   **Digital Skills:** พัฒนาทักษะ Digital และ AI ของคนไทยทุกระดับ ตั้งแต่ประชาชนทั่วไป ไปจนถึงคนทำงาน
    
*   **Digital Career:** สร้างงานทักษะสูงและค่าตอบแทนดีให้คนไทย

ทำอย่างไรให้สำเร็จ (HOW)
------------------------

แผนการดำเนินงานนี้มีกรอบเวลาที่ชัดเจน โดยเน้นการวางนโยบายและปฏิรูปกฎหมายให้เสร็จสิ้นภายในปีแรก และเริ่มเห็นผลลัพธ์ที่เป็นรูปธรรมจากการใช้งานจริงและการจ้างงานในปีถัดไป 

**1\. โครงสร้างพื้นฐานดิจิทัล (Digital Infrastructure) สร้างรากฐานที่มั่นคงและปลอดภัยเพื่อรองรับเศรษฐกิจยุคใหม่:**

*   Digital ID & PDPA: พัฒนาระบบยืนยันตัวตนกลางเพื่อแก้ปัญหาการหลอกลวง และปฏิรูปกฎหมาย PDPA ให้คุ้มครองประชาชนได้จริงโดยไม่เป็นอุปสรรคต่อธุรกิจ

*   กรอบเวลา: วางนโยบายและปฏิรูปกฎหมายเสร็จใน 1 ปีแรก และเริ่มใช้ Digital ID จริงในปีถัดไป

*   โครงสร้างพื้นฐานยุค AI: จัดตั้งศูนย์ข้อมูล (Data Center) ที่ใช้พลังงานสะอาดและลงทุนชิปประมวลผล AI ในไทยเพื่อให้รัฐและเอกชนเข้าถึงพลังประมวลผลที่ราคาไม่แพงและปลอดภัย

*   กรอบเวลา: เริ่มวางนโยบายใน 6 เดือนแรก เจรจาเอกชนให้เกิดการลงทุนใน 1 ปีแรก และโครงสร้างพื้นฐานภาครัฐเริ่มในปีงบประมาณถัดไป

*   ปฏิรูป กสทช.: แก้กฎหมายให้โปร่งใส เพิ่มการแข่งขันในภาคโทรคมนาคม และจัดสรรคลื่นความถี่เพื่อเปลี่ยนผ่านอุตสาหกรรมโทรทัศน์อย่างราบรื่น

*   กรอบเวลา: เริ่มแก้กฎหมายภายใน 1 ปีแรก โดยสามารถเริ่มกระบวนการเปลี่ยนผ่านอุตสาหกรรมโทรทัศน์ได้ทันทีภายใต้กฎหมายปัจจุบัน

**2\. ทักษะดิจิทัล (Digital Skills) ยกระดับความรู้ความสามารถของคนไทยทุกช่วงวัย:**

*   การศึกษาพื้นฐาน: ใช้ AI สนับสนุนการสอนเพื่อช่วยทั้งเด็กที่เรียนเก่งและเด็กที่เรียนไม่ทัน รวมถึงเสริมวิชาที่ครูไม่ถนัด เช่น ภาษาอังกฤษ

*   กรอบเวลา: สร้างต้นแบบ AI ภายใน 1 ปีแรก และเริ่มใช้งานในพื้นที่นำร่องในปีถัดไป

*   อุดมศึกษา: ความร่วมมือกับมหาวิทยาลัยระดับโลกเพื่อถ่ายทอดเทคโนโลยีขั้นสูง (ชิป, AI, Biotech) ให้แก่นักศึกษาไทย

*   กรอบเวลา: รัฐบาลดำเนินการเจรจาใน 1 ปีแรก

*   การศึกษานอกโรงเรียน: แจกคูปอง Upskill/Reskill ผ่านแพลตฟอร์มการเรียนรู้ พร้อมระบบทดสอบทักษะและเชื่อมโยงตลาดจ้างงาน

*   กรอบเวลา: เริ่มใช้คูปองได้ใน 1 ปีแรก และขยายผลเรื่องการออกใบรับรองในระยะถัดไป

**3\. อาชีพดิจิทัล (Digital Career) สร้างโอกาสงานทักษะสูงและกระจายรายได้สู่ท้องถิ่น:**

*   ดึงดูดบริษัทระดับโลก: ใช้สิทธิประโยชน์ BOI จูงใจบริษัทเทคโนโลยีและอุตสาหกรรมสร้างสรรค์ (เช่น เกม ซีรีส์) มาตั้งศูนย์วิจัยและพัฒนา (R&D) ในไทย

*   กรอบเวลา: ออกประกาศ BOI ภายใน 3-6 เดือน และรัฐบาลเดินสายเจรจาใน 1 ปี

*   ส่งคนไทยไปบริษัทระดับโลก: ใช้มาตรการเจรจารัฐต่อรัฐ (G2G) หรือทุนการศึกษา เพื่อส่งคนไปทำงานในบริษัทแถวหน้าของโลก

*   กรอบเวลา: เจรจาใน 1 ปีแรก และเริ่มเห็นผลในปีถัดไป

*   สร้างงานในท้องถิ่น: รัฐลงทุนในโครงสร้างพื้นฐานเทคโนโลยี (เช่น ประปาอัจฉริยะ, โซลาร์เซลล์, รถเมล์ไฟฟ้า) เพื่อให้เกิดการจ้างงานในพื้นที่

*   กรอบเวลา: สามารถลงทุนได้ทันที และเริ่มกระบวนการจัดซื้อจัดจ้างในปีถัดไป

![](https://election69.peoplesparty.or.th/images/logos/logo-main.svg)