ทำไมต้องแก้ปัญหา (WHY)
----------------------

1.  **อัตราแพทย์ต่อประชากรต่ำและกระจุกตัว:**
    

*   ประเทศไทยมีจำนวนแพทย์โดยเฉลี่ยเพื่อดูแลประชากรทุก ๆ 1,000 คน เพียง **0.8 คน** (สถานการณ์ยิ่งหนักสำหรับแพทย์ภาครัฐที่มีสัดส่วนเพียง 0.5 คน) ต่ำกว่าประเทศเพื่อนบ้านอย่างมาเลเซียที่ 2.3 คน และยุโรปที่ 3.7 คน 
    
*   แพทย์เฉพาะทางกว่า **40% อยู่ในกรุงเทพฯ** ส่วนโรงพยาบาลชุมชน (รพช.) ทั่วประเทศ มีแพทย์ปฏิบัติงานเพียง 8,825 คน จาก รพช. 770 แห่ง
    

3.  **ขาดแคลนแพทย์สาขายุทธศาสตร์:** แม้จะผลิตแพทย์เพิ่มขึ้นได้ปีละ 3,000 คนต่อปี แต่สาขาที่ขาดแคลนหนักสุด เช่น เวชศาสตร์ครอบครัว เวชศาสตร์ผู้สูงอายุ จิตเวช เวชศาสตร์ฉุกเฉิน กลับผลิตได้น้อยมาก
    
4.  **ภาระงานหนักและผลตอบแทนไม่สมดุล:**
    

*   แพทย์ต้องแบกรับภาระงานหนัก ใช้เวลาอยู่ในโรงพยาบาลเฉลี่ยประมาณ 64 ชั่วโมงต่อสัปดาห์ และเพิ่มเติมด้วยเวร On Call อีกประมาณ 24 ชั่วโมง ขณะที่แพทย์เพิ่มพูนทักษะมักทำงานมากกว่า 80 ชั่วโมงต่อสัปดาห์
    
*   ภาระงานหนัก แต่ผลตอบแทน สวัสดิการ ความก้าวหน้าทางอาชีพ ไม่ตอบโจทย์ แพทย์จำนวนมากจึงตัดสินใจออกจากระบบ ในช่วง 10 ปี (2556–2565) มีแพทย์ลาออกและเกษียณรวม 6,550 คน หรือหายไปถึง 20% ของแพทย์ที่ผลิตได้
    

เราจะทำอะไร (WHAT)
------------------

พรรคประชาชนจะสร้างความมั่นคงด้านกำลังคนสุขภาพ ผ่านการปรับโครงสร้างค่าตอบแทน และการลดภาระงาน:

1.  สร้าง**กลไกการกำกับนโยบาย**กำลังคนด้านสาธารณสุข วางยุทธศาสตร์ใหม่และแผนการผลิตบุคลากรทางการแพทย์ที่เหมาะสม
    
2.  ปรับโครงสร้างค่าตอบแทนให้ **สอดคล้องกับภาระงาน** ค่าครองชีพ ความเสี่ยง และความก้าวหน้าทางอาชีพ
    
3.  **ลดภาระงาน**ที่ไม่จำเป็นออกทั้งหมด
    
4.  **เพิ่มอัตรากำลังคน**ด้านสุขภาพให้เพียงพอ
    

ทำอย่างไรให้สำเร็จ (HOW)
------------------------

1.  **ยกร่างพระราชกฤษฎีกาจัดตั้ง สำนักงานกรรมการกำลังคนด้านสุขภาพแห่งชาติ** 
    

*   ให้เป็นหน่วยงานถาวร ทำหน้าที่กำหนดสัดส่วนกำลังคนสุขภาพที่เหมาะสม แผนงบประมาณ แผนการผลิต ผลตอบแทน และเกณฑ์ประเมิน ตั้งแต่เริ่มทำงานจนถึงเกษียณ
    

3.  **สร้างฐานข้อมูลบุคลากรทางการแพทย์** (Central Healthcare Workforce Database) เพื่อใช้ในการวางแผนและกำกับดูแลบุคลากร
    
4.  **สนับสนุนกฎหมายจำกัดชั่วโมงทำงานของบุคลากรสุขภาพ ไม่เกิน 60 ชม./สัปดาห์** 
    

*   หลังทำงานกะดึกหรือทำงานติดต่อกัน 24 ชม. ต้องได้หยุดงานอย่างน้อย 8 ชม. เพื่อให้มีเวลาพักผ่อนเพียงพอ 
    
*   ทุกสัปดาห์ต้องมีวันหยุดเต็มวัน เว้นแต่กรณีฉุกเฉินเร่งด่วน
    

6.  **ปรับโครงสร้างค่าตอบแทนและสวัสดิการ:**
    

*   เพิ่มสัดส่วนค่าตอบแทนแบบ **Pay for Performance** 
    
*   ใช้ **งบพิเศษ** เช่น พ.ต.ส. หรือ ฉ.11 เพื่อกระตุ้นและรักษาบุคลากรในพื้นที่ขาดแคลน และปรับเบี้ยกันดารตามอัตราเงินเฟ้อ
    
*   **เพิ่มทุนการศึกษา**และ/หรือเส้นทางการศึกษาต่อเฉพาะทาง สำหรับนักเรียนและแพทย์ที่ทำงานหรือจะมาทำงานในพื้นที่ที่มีความขาดแคลนบุคลากรพิเศษ โดยอาจใช้งบประมาณร่วมกันระหว่างรัฐบาลและองค์การปกครองส่วนท้องถิ่น และ/หรือโรงเรียนแพทย์ในภูมิภาค
    
*   เพิ่มอัตราบรรจุข้าราชการ ลดสถานะลูกจ้างชั่วคราว และดึงแพทย์เกษียณที่ยังต้องการทำงานกลับมาในพื้นที่ท้องถิ่นและหน่วยบริการปฐมภูมิ
    

8.  **ลดภาระงานเอกสารและระเบียบธุรการที่ไม่จำเป็น** ปรับปรุง/ลดตัวชี้วัด (KPI) ให้เหมาะสมกับภารกิจหลัก โดยใช้เทคโนโลยีดิจิทัลเข้ามาช่วย
    
9.  **สร้างแนวหน้าสุขภาพและสนับสนุนการผลิตเฉพาะทาง:**
    

*   สร้าง ทีมแนวหน้าสุขภาพ (Health Frontline) 100,000 ตำแหน่ง เพื่อกระจายภาระงานไปยังชุมชน
    
*   สนับสนุนงบประมาณการเรียนต่อเฉพาะทางในสาขาที่ขาดแคลนและเป็นสาขายุทธศาสตร์ (เช่น เวชศาสตร์ครอบครัว, จิตแพทย์) รวมทั้งเพิ่มศักยภาพโรงพยาบาลศูนย์หรือโรงพยาบาลตติยภูมิให้สามารถผลิตแพทย์ได้
    

![](https://election69.peoplesparty.or.th/images/logos/logo-main.svg)