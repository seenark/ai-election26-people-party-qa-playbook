ทำไมต้องแก้ปัญหา (WHY)
----------------------

การดูแลฟื้นฟูผู้ป่วยระยะกลาง (Intermediate Care: IMC) คือการดูแลผู้ป่วยในช่วงหลังวิกฤตอาการ (Post-Acute Phase) โดยเฉพาะสำหรับผู้ป่วยโรคทางสมอง (เช่น โรคหลอดเลือดสมอง หรือ Stroke) ไขสันหลัง และกระดูกสะโพก หากได้รับการฟื้นฟูอย่างถูกต้อง จะสามารถฟื้นตัวได้เร็วขึ้น สามารถกลับไปใช้ชีวิตในสังคมได้อีกครั้ง ซึ่งเป็นการลดภาระของครอบครัวและลดภาระทางการเงินของระบบสาธารณสุขในระยะยาว

ปัจจุบันเราพบว่าการดูแลผู้ป่วยระยะกลางในประเทศไทยยังมีข้อจำกัดที่ต้องได้รับการแก้ไข

**1\. การเข้าถึงบริการยังมีช่องว่างอีกมาก** เช่น ผู้ป่วยบาดเจ็บที่สมอง มีอัตราการเข้าถึงบริการ IMC เพียง 9.78% ผู้ป่วยจำนวนมากพลาดการฟื้นฟูใน 6 เดือนแรก หลังเกิดอาการ ซึ่งเป็นช่วงเวลาที่สำคัญที่สุดของการฟื้นตัว 

**2\. ระบบบริการเป็นคอขวด** สาเหตุจาก

*   **ขาดแคลนบุคลากร** เรามี นักกายภาพบำบัด ต่อประชากรเพียง 1:4,792 คน ซึ่งต่ำกว่าค่าเฉลี่ยทั่วโลก (ประมาณ 1:2,000 คน) ส่งผลให้คิวรักษายาว ความถี่การทำกายภาพบำบัดต่อคนลดลง
*   หน่วยบริการปฐมภูมิหลายแห่งยัง **ขาดพื้นที่และอุปกรณ์** สำหรับโปรแกรมฟื้นฟูตามมาตรฐาน

**3\. ระบบข้อมูลและการส่งต่อยังไม่เชื่อมโยงกัน** ทำให้เกิดการ **หลุดติดตาม** และการนัดซ้ำไม่ต่อเนื่อง

เราจะทำอะไร (WHAT)
------------------

พรรคประชาชนจะสร้างระบบ IMC ให้เป็น **"ชุดบริการฟื้นฟูมาตรฐาน 6 เดือน"** ที่เชื่อมต่อครอบคลุมตั้งแต่โรงพยาบาล หน่วยบริการปฐมภูมิ ไปจนถึงบ้านและชุมชนอย่างไร้รอยต่อ รายละเอียดดังนี้:

*   **แกนหลัก** คือนักกายภาพบำบัด ร่วมกับทีมสหวิชาชีพ (นักกิจกรรมบำบัด, พยาบาล, นักจิตวิทยา, นักโภชนาการ)
    
*   **ระยะเวลา** ดูแลต่อเนื่องอย่างน้อย 6 เดือน หลังเกิดอาการ
    
*   **รูปแบบบริการ**
    

*   ประเมินรายบุคคลและฟื้นฟูแบบเข้มข้น
    
*   ฝึกผู้ดูแลและปรับสิ่งแวดล้อมที่บ้าน
    
*   จัดหาอุปกรณ์ช่วยเหลือผ่าน คลังหมุนเวียน
    
*   การติดตามผลด้วยตัวชี้วัดมาตรฐาน ผ่าน Telemedicine / Tele-rehab และระบบส่งต่ออิเล็กทรอนิกส์ (e-Referral)
    

ทำอย่างไรให้สำเร็จ (The HOW)
----------------------------

1.  **เพิ่มโครงสร้างพื้นฐานด้านกายภาพบำบัด:**
    

*   เพิ่มงบลงทุนเพื่อสร้างห้องกายภาพในหน่วยบริการปฐมภูมิ มีเป้าหมายที่ศูนย์บริการสาธารณสุขและ รพ.สต. Size M และ L ทุกแห่ง รวมถึง Size S ที่มีความพร้อม 
    
*   รวม 5,000 แห่ง ภายใน 4 ปี งบประมาณ 3,000 ล้านบาท
    

3.  **เร่งผลิตและกระจายกำลังคน:**
    

*   อุดหนุนสถานศึกษา เร่งผลิตนักกายภาพบำบัดเพิ่มอีกปีละ 2,000 คน (งบประมาณ 150 ล้านบาทต่อปี)
    
*   สร้าง **ทีมแนวหน้าฟื้นฟูสมรรถภาพ** 30,000 คน เพื่อช่วยกระจายภาระงาน ลงเยี่ยมบ้านเชิงรุก และให้บริการ Tele-rehab
    

5.  **สร้างระบบเชื่อมโยงและบริหารจัดการเส้นทางผู้ป่วย:**
    

*   เชื่อมโยงข้อมูลคนไข้กับหน่วยบริการทุกระดับ ทำ **แผนการรักษาร่วม (Shared Care Plan)** และใช้ระบบ e-Referral ในการนัดหมายและการติดตามผล
    
*   มี **Care Coordinator** เป็นผู้ดูแลเส้นทางผู้ป่วยตั้งแต่ออกจากโรงพยาบาล จนครบอย่างน้อย 6 เดือนแรก
    

7.  **พัฒนาระบบฝึกอบรมและอุปกรณ์สนับสนุน:**
    

*   พัฒนาหลักสูตร IMC มาตรฐาน การอบรม **Telerehab/ดิจิทัลเฮลท์** และหลักสูตรการดูแลผู้ดูแล (Caregiver Support)
    
*   จัดตั้ง **คลังอุปกรณ์หมุนเวียนทุกอำเภอ** (งบประมาณ 500 ล้านบาท) ซึ่งจะใช้ร่วมกับคลังอุปกรณ์ของกองทุนดูแลผู้ป่วยและผู้พึ่งพิงระยะยาว
    

![](https://election69.peoplesparty.or.th/images/logos/logo-main.svg)