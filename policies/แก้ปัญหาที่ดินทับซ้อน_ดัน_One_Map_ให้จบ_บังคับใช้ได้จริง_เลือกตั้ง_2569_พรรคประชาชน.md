ทำไมต้องแก้ปัญหา (WHY)
----------------------

ประเทศไทยเผชิญวิกฤต **แนวเขตที่ดินทับซ้อน (Overlapping Land Claims)** ระหว่างหน่วยงานรัฐด้วยกันเองกว่า 40 ล้านไร่ ส่งผลให้ประชาชนสับสนในกรรมสิทธิ์ ขาดความมั่นคงในที่ดินทำกิน และเกิดความขัดแย้งที่ไม่สามารถหาข้อยุติได้

แม้รัฐบาลที่ผ่านมาจะริเริ่มโครงการ **One Map** (มาตราส่วน 1:4000) ตั้งแต่ปี พ.ศ. 2558 เพื่อรวมเส้นแบ่งเขตของทุกหน่วยงานให้เป็นหนึ่งเดียว แต่การดำเนินการกลับล่าช้าและติดขัดในทางปฏิบัติ:

*   **ล่าช้า:** ผ่านมา 10 ปี ดำเนินการเสร็จเพียง 4 จาก 7 กลุ่มจังหวัด
*   **ไร้ผลบังคับใช้:** พื้นที่ที่ผ่านมติ ครม. แล้ว กลับนำมาใช้จริงไม่ได้ เพราะหน่วยงานต้นสังกัดยังไม่ได้แก้กฎกระทรวงหรือพระราชกฤษฎีกาของตนเองให้สอดคล้องกับแผนที่ใหม่

เราจะทำอะไร (WHAT)
------------------

พรรคประชาชนจะเร่งรัดกระบวนการ One Map ให้เสร็จสมบูรณ์และมีผลทางกฎหมายทันที โดยมีเป้าหมาย:

**1\. จบงานค้าง:** เร่งรัดให้ สำนักงานคณะกรรมการนโยบายที่ดินแห่งชาติ (สคทช.) (ONLB) รับรองแนวเขต 3 กลุ่มจังหวัดที่เหลือให้เสร็จภายใน 1 ปี

**2\. บังคับใช้ทันที:** ปลดล็อกให้แผนที่ One Map มีผลบังคับใช้ได้จริง โดยไม่ต้องรอการแก้กฎหมายรายฉบับของแต่ละหน่วยงานที่ใช้เวลานาน

ทำอย่างไรให้สำเร็จ (HOW)
------------------------

**1\. บริหารจัดการเชิงรุก** 

*   ใช้อำนาจฝ่ายบริหารสั่งการให้ สคทช. และหน่วยงานที่เกี่ยวข้อง เร่งจัดทำแผนที่ใน 3 กลุ่มจังหวัดที่เหลือให้แล้วเสร็จตามกรอบเวลา 1 ปี

**2\. เปิดเผยข้อมูลสู่สาธารณะ**

*   เปิดข้อมูล One Map ในพื้นที่นำร่องที่ ครม. เห็นชอบแล้วให้เป็น “ชุดข้อมูลที่ประชาชนต้องรู้”
*   แสดงรายละเอียดสำคัญ: แนวเขตที่ดินรัฐ, ระดับความเชื่อมั่นของเส้น, ที่มาของข้อมูล, เวอร์ชันการปรับปรุง และช่องทางสำหรับการคัดค้าน เพื่อให้ประชาชนตรวจสอบสิทธิ์ของตนเองได้ง่าย

**3\. มาตรการบังคับใช้ชั่วคราว** 

*   ออกมติ ครม. กำหนดให้แผนที่ One Map ที่ผ่านความเห็นชอบแล้ว มีผลบังคับใช้ทันที กับหน่วยงานรัฐ รัฐวิสาหกิจ และคู่สัญญาภาครัฐ เพื่อให้การทำงานเดินหน้าไปได้โดยไม่ต้องรอการแก้กฎหมายลูกของแต่ละหน่วยงาน

**4\. นวัตกรรมทางกฎหมาย** 

*   ใช้กลไก การ**แก้ไขกฎหมายแบบมัดรวม** (Omnibus Law / Fast-track) เพื่อแก้ไขแผนที่แนบท้ายกฎกระทรวงหรือพระราชกฤษฎีกาของทุกหน่วยงานพร้อมกันในคราวเดียว แทนการให้แต่ละกระทรวงแยกกันแก้ซึ่งใช้เวลานานและขาดเอกภาพ

![](https://election69.peoplesparty.or.th/images/logos/logo-main.svg)