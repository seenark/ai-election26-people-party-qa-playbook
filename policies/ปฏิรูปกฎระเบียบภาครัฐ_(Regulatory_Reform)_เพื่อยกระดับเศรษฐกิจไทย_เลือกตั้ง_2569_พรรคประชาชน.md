[![logo](https://election69.peoplesparty.or.th/images/logos/logo-text-desktop-black.png)![logo](https://election69.peoplesparty.or.th/images/logos/logo-text-desktop-white.png)](https://election69.peoplesparty.or.th/)

/

/

เปลี่ยน “รัฐอุปสรรค” เป็น “รัฐสนับสนุน” ทลายกำแพงกฎหมายที่ล้าสมัย เพื่อโอกาสทางเศรษฐกิจของประชาชน

![ปฏิรูปกฎระเบียบภาครัฐ (Regulatory Reform) เพื่อยกระดับเศรษฐกิจไทย](https://img.pplethai.org/unsafe/rs:fit:600:800:1/plain/https://directus.pplethai.org/assets/564024fc-6640-4631-9c8c-c3fca8f8d41c.jpg)

ทำไมต้องแก้ปัญหา (WHY)
----------------------

ในโลกยุคใหม่ที่เปลี่ยนแปลงเร็ว โครงสร้างกฎหมายไทยเปรียบเสมือน "สนิม" ที่เกาะกินกลไกเศรษฐกิจ นโยบายนี้ไม่ใช่แค่การลดเอกสาร แต่คือการผ่าตัดโครงสร้างครั้งใหญ่เพื่อลดต้นทุนแฝง เพิ่มขีดความสามารถในการแข่งขัน และลดความเหลื่อมล้ำ เปิดทางให้ SMEs และคนตัวเล็กได้เติบโต

ปัญหาของกฎระเบียบไทย คือ "โซ่ตรวน" ที่ฉุดรั้งประเทศไว้ด้วย 4 สาเหตุหลัก

**1\. ระเบียบล้าสมัยขัดขวางโลกยุคใหม่**

ไทยมีกฎหมายและระเบียบจำนวนมาก หลายฉบับใช้มานานกว่า 30–60 ปี เขียนขึ้นในยุคที่ยังไม่มีอินเทอร์เน็ต ซึ่งไม่สอดคล้องกับยุคปัจจุบัน ทำให้ต้นทุนเริ่มต้นธุรกิจสูงเกินจริง สร้างความไม่แน่นอนให้นักลงทุน และเป็นภาระหนักอึ้งของ SMEs

**2\. ระบบ "ต้องขออนุญาตก่อนทำ" (Positive Licensing)**

แนวคิดราชการไทยคือ "ห้ามทำทุกอย่าง จนกว่ารัฐจะอนุญาต" แม้จะเป็นเรื่องเล็กน้อย ทำให้กระบวนการล่าช้าและเปิดช่องให้ใช้ดุลพินิจ ในขณะที่คู่แข่งอย่าง เวียดนาม หรือ สิงคโปร์ ใช้ระบบ "ทำได้เลย ยกเว้นสิ่งที่ห้าม" ซึ่งคล่องตัวกว่ามาก

**3\. กฎหมายไม่มีวันหมดอายุ**

เราขาดระบบทบทวนกฎหมาย (Mandatory Review) ทำให้กฎที่ไม่จำเป็น ซ้ำซ้อน และล้าสมัย ยังคงบังคับใช้ต่อไปเรื่อยๆ กลายเป็นขยะทางกฎหมายที่ผู้ประกอบการต้องแบกรับ

**4\. ความเหลื่อมล้ำที่เกิดจากกฎระเบียบ**

กฎที่ซับซ้อนทำร้ายประชาชนรายย่อย เช่น เกษตรกรและผู้ค้าตัวเล็กที่เข้าถึงโอกาสได้ยาก หรือผู้ประกอบการท้องถิ่นที่ไม่สามารถขยายธุรกิจ (Scale) ออกนอกพื้นที่ได้ นำไปสู่การกระจุกตัวของการลงทุน 

การปฏิรูปกฎหมายจึงไม่ใช่เพียง “การลดเอกสาร” แต่คือหัวใจสำคัญของการเพิ่มผลิตภาพ และลดความเหลื่อมล้ำในระบบเศรษฐกิจ

เราจะทำอะไร (WHAT)
------------------

หากได้เป็นรัฐบาล เราจะผลักดัน 5 เรื่องสำคัญทันที:

**1\. สังคายนากฎหมาย (Regulatory Guillotine)**

มุ่งเน้นการทบทวนกฎระเบียบภายใต้โครงสร้างที่มีอยู่เดิม โดยให้

*   แต่ละกระทรวงสำรวจและจัดหมวดหมู่กฎหมาย เพื่อระบุรายการที่ล้าสมัยหรือซ้ำซ้อน 
    
*   จากนั้นดำเนินการยกเลิกหรือควบรวมกฎหมายเหล่านั้นและปรับปรุงให้ทันสมัย 
    
*   ตั้งเป้าหมายภายใน 3 ปีแรก ต้องลดจำนวนใบอนุญาตสำหรับกิจการความเสี่ยงต่ำอย่างน้อย 20–30% และปรับปรุงกฎระเบียบที่เป็นอุปสรรคอย่างน้อย 100 ฉบับ
    

**2\. การใช้ระบบกำกับดูแลตามความเสี่ยง (Risk-Based Regulation)**

จากเดิมที่ต้องขออนุญาตทุกอย่าง รัฐบาลพรรคประชาชนจะเปลี่ยนรูปแบบการกำกับดูแลโดยจำแนกตามระดับความเสี่ยงของธุรกิจโดย:

• ความเสี่ยงต่ำ (Low Risk): เปลี่ยนเป็นระบบ "แจ้งแล้วทำได้เลย" โดยไม่ต้องรอขออนุญาต

• ความเสี่ยงปานกลาง (Medium Risk): ใช้ระบบอนุญาตแบบอัตโนมัติ ถ้าคำขอและเอกสารทั้งหมดของผู้ประกอบการ ตรงตามเงื่อนไขทางกฎหมายและกฎเกณฑ์ที่กำหนดไว้ชัดเจนทุกประการ ระบบจะสามารถอนุมัติหรือออกใบอนุญาตได้ทันที โดยไม่ต้องส่งเรื่องให้เจ้าหน้าที่พิจารณา

• ความเสี่ยงสูง (High Risk): ยังคงไว้ซึ่งการตรวจสอบตามมาตรฐานความปลอดภัยที่ชัดเจน

**3\. Digital-by-Default**

ทำเรื่องยากให้เป็นเรื่องง่ายด้วยเทคโนโลยี ให้ทุกคำขออนุญาตใช้แอปพลิเคชัน "ทางรัฐ" เป็นประตูเดียวเพื่อยื่นคำขอออนไลน์ ติดตามสถานะได้แบบ Real-time ลดการใช้กระดาษและการเดินทาง เชื่อมโยงข้อมูล API ระหว่างหน่วยงาน

**4\. ตรวจสอบความคุ้มค่าของกฎหมาย (Serious RIA)**

กฎหมายใหม่ทุกฉบับต้องผ่านกระบวนการ RIA ที่ได้มาตรฐาน เพื่อประเมินต้นทุนและผลประโยชน์ต่อสังคมอย่างแท้จริง รวมถึงผลกระทบต่อการแข่งขัน นวัตกรรม และ SMEs เพื่อแก้ปัญหาปัจจุบันที่การทำ RIA มักทำโดยหน่วยงานเจ้าของกฎหมายเอง อาจขาดความเป็นกลางทางวิชาการ รวมไปถึงกฎหมายที่ยื่นโดยส.ส. และภาคประชาชน ที่ปัจจุบันไม่มีเจ้าภาพชัดเจน ใช้วิธีเวียนถามความเห็นจากหน่วยงานต่างๆ 

ทำอย่างไรให้สำเร็จ (HOW)
------------------------

นโยบายดีแค่ไหน ภายใต้โครงสร้างราชการปัจจุบัน ถ้ากลไกการทำงานไม่ดี ก็ทำไม่สำเร็จ เราจึงวางระบบการทำงานแบบใหม่โดย:

**1\. มีเจ้าภาพชัดเจน รับผิดชอบโดยตรง**

เลิกตั้งคณะกรรมการลอยๆ แต่กำหนดให้มี 1 รัฐมนตรี + เจ้าภาพรายประเด็น รับผิดชอบการแก้กฎหมายในแต่ละเรื่องโดยตรง

**2\. กฎหมายต้องมีวันหมดอายุ (Sunset Clause)**

กำหนดให้กฎหมายทุกฉบับต้องถูกทบทวนภายใน 3–5 ปี หากไม่ทบทวนหรือไม่มีเหตุผลรองรับ ให้ถือว่ากฎหมายนั้นสิ้นผลบังคับใช้โดยอัตโนมัติ

**3\. ฟังเสียงประชาชน (Bottom-up Approach)**

ข้อเสนอในการทบทวนกฎหมายควรมาจากภาคประชาชนและภาคเอกชน ไม่ควรปล่อยให้หน่วยงานรัฐเป็นผู้เสนอหรือตัดสินใจเองฝ่ายเดียว เพื่อป้องกันปัญหาการ "หวงอำนาจ" หรือหน่วยงานไม่ยินยอมแก้ไขกฎหมายของตนเองตามผลการศึกษาทางวิชาการ

**4\. มุ่งสู่การออกแบบกฎระเบียบที่ดี (Regulatory Design)**

งานปฏิรูปไม่ได้สิ้นสุดแค่การยกเลิกกฎหมาย แต่เป้าหมายสูงสุดคือการออกแบบกฎระเบียบใหม่ที่ "เข้าใจง่าย" และ "ปฏิบัติตามได้ง่าย" ในทุกขั้นตอน ซึ่งต้องอาศัยโครงสร้างข้อมูล ระบบดิจิทัล และที่สำคัญคือการปรับเปลี่ยนทัศนคติ (Mindset) ของข้าราชการ ให้มุ่งเน้นการให้บริการ (Service) มากกว่าการเป็นเพียงผู้กำกับดูแล (Regulator) เพียงอย่างเดียว

![](https://election69.peoplesparty.or.th/images/logos/logo-main.svg)