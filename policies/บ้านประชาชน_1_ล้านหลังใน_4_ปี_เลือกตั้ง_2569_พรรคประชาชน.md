ทำไมต้องแก้ปัญหา (WHY)
----------------------

1.  **อุปสรรคในการเป็นเจ้าของบ้าน**: ประชาชนผู้มีรายได้น้อยและปานกลางจำนวนมากไม่สามารถเป็นเจ้าของที่พักอาศัยได้ ทำให้ขาดความมั่นคงในชีวิต เนื่องจากราคาที่อยู่อาศัยและค่าเช่าพุ่งสูงขึ้นอย่างต่อเนื่อง ขาดโอกาสในการได้รับอนุมัติสินเชื่อ ขาดเงินออมหรือมีประวัติทางการเงินที่ไม่ชัดเจนพอ
    
2.  **ความจำเป็นในการกระตุ้นเศรษฐกิจ:** อุตสาหกรรมอสังหาริมทรัพย์เป็นอุตสาหกรรมขนาดใหญ่ที่มีห่วงโซ่เชื่อมโยงกับภาคส่วนอื่น ๆ ในประเทศจำนวนมาก (เช่น การเงิน วัสดุก่อสร้าง รับเหมา เฟอร์นิเจอร์) การสนับสนุนภาคส่วนนี้จึงเป็นการกระตุ้นเศรษฐกิจโดยรวม
    

เราจะทำอะไร (WHAT)
------------------

สนับสนุนสวัสดิการที่อยู่อาศัยทั้งระบบ เพื่อช่วยเหลือค่าครองชีพและเพิ่มโอกาสในการเป็นเจ้าของบ้าน ตั้งเป้าหมาย บ้าน 1 ล้านหลัง ภายใน 4 ปี ผ่านโครงการหลักดังนี้:

**1\. อุดหนุนค่าเช่าที่อยู่อาศัย**

*   **เป้าหมาย:** ช่วยเหลือ 500,000 ครัวเรือนที่มีค่าเช่าไม่เกิน 6,000 บาทต่อเดือน โดยอุดหนุนค่าเช่า 50% (ไม่เกิน 1,000 บาทต่อเดือน) เป็นเวลาไม่เกิน 6 เดือน เพื่อลดภาระค่าครองชีพทันที
    
*   **งบประมาณ:** ประมาณ 3,000 ล้านบาทต่อปี
    

**2\. เปลี่ยนเช่าเป็นเช่าซื้อ**

*   **เป้าหมาย:** เปลี่ยนเงื่อนไขให้ผู้เช่าห้องของการเคหะแห่งชาติจำนวน 65,000 ห้อง สามารถเป็นเจ้าของได้ทันทีด้วยค่าเช่าเท่าเดิม เมื่อชำระค่าเช่าเกินเกณฑ์ที่กำหนด (เฉพาะโครงการบนที่ดินของการเคหะแห่งชาติ)
    

**3\. โครงการเช่าออมบ้าน**

*   **เป้าหมาย:** จูงใจเอกชนเสนอที่อยู่อาศัย 50,000 ยูนิต ราคาไม่เกิน 5 ล้านบาท โดยให้ประชาชนจ่ายค่าเช่าและใช้ประวัติการจ่ายไปยื่นกู้สินเชื่อบ้านได้ ส่วนผู้ประกอบการจะได้รับวงเงินสินเชื่อพิเศษเพื่อสภาพคล่อง
    
*   **งบประมาณ:** ประมาณ 1,250 ล้านบาทต่อปี
    

**4\. โครงการสินเชื่อบ้านหลังแรก**

*   **เป้าหมาย:** อุดหนุนดอกเบี้ยพิเศษสำหรับผู้ที่ไม่เคยเป็นเจ้าของบ้าน เพื่อเพิ่มโอกาสอนุมัติสินเชื่อ สำหรับบ้านราคาไม่เกิน 3 ล้านบาท จำนวน 350,000 ยูนิต
    
*   **งบประมาณ:** ประมาณ 19,250 ล้านบาทต่อปี
    

**5\. สินเชื่อรีโนเวท / ซื้อบ้านบังคับคดี**

*   **เป้าหมาย:** ให้สินเชื่อดอกเบี้ยพิเศษสำหรับการปรับปรุงอาคาร หรือซื้อบ้านจากกรมบังคับคดี จำนวน 100,000 ยูนิต (ยูนิตละ 100,000 บาท) เพื่อเพิ่มที่อยู่อาศัยทางเลือกในเขตเมือง
    
*   **งบประมาณ:** ประมาณ 5,500 ล้านบาทต่อปี
    

**6\. โครงการบ้านมั่นคง**

*   **เป้าหมาย:** พัฒนาที่อยู่อาศัยบนที่ดินรัฐร่วมกับท้องถิ่น 35,000 ยูนิต เพื่อแก้ปัญหาพื้นที่บุกรุก พร้อมสนับสนุนสินเชื่อให้ท้องถิ่นนำไปพัฒนาโครงการ
    
*   **งบประมาณ:** ประมาณ 420 ล้านบาทต่อปี
    

ทำอย่างไรให้สำเร็จ (HOW)
------------------------

1.  **เปลี่ยนนโยบายของการเคหะแห่งชาติ จาก “เช่า” เป็น “เช่าซื้อ” ทันที** เพื่อให้ผู้เช่าปัจจุบันสามารถเป็นเจ้าของห้องการเคหะฯ ได้เลย
    
2.  **จัดสรรงบประมาณประจำปี** สวัสดิการอุดหนุนช่วยเหลือค่าเช่าที่อยู่อาศัย สำหรับผู้เช่าที่แจ้งสัญญาเช่าและมีหลักฐานการโอนเงินค่าเช่า
    
3.  **สนับสนุนสินเชื่อดอกเบี้ยพิเศษ**:
    

*   อนุมัติมติ ครม. สนับสนุนงบประมาณให้ธนาคารออมสินและธนาคารอาคารสงเคราะห์ สำหรับสินเชื่อดอกเบี้ยพิเศษที่อยู่อาศัยให้กับผู้ขอกู้สินเชื่อบ้าน
    
*   จัดสรรเงินกู้ดอกเบี้ยต่ำให้ธนาคารพาณิชย์ที่เข้าร่วมโครงการสินเชื่อบ้านหลังแรก
    

5.  **ปรับปรุงกฎหมายและการใช้ที่ดิน**:
    

*   อนุญาตให้ท้องถิ่นใช้ที่ดินราชการ/รัฐวิสาหกิจ เพื่อพัฒนาเป็นโครงการบ้านมั่นคงได้มากขึ้น
    
*   ปรับปรุงกฎหมายที่เกี่ยวข้อง เช่น กฎหมายทรัพย์อิงสิทธิ อาคารชุด และหมู่บ้านจัดสรร เพื่อกำหนดเงื่อนไขในการพัฒนาโครงการอสังหาริมทรัพย์ราคาย่อมเยา
    

![](https://election69.peoplesparty.or.th/images/logos/logo-main.svg)