ทำไมต้องแก้ปัญหา (WHY)
----------------------

ข้อมูลจากธนาคารโลกในปี 2563 SMEs ไทย 3.2 ล้านราย ซึ่งครอบคลุมการจ้างงานถึง 69% ของประเทศ กำลังสูญเสียขีดความสามารถในการแข่งขันให้แก่ทุนใหญ่ทั้งในและต่างประเทศ ขณะที่กฎระเบียบภาษีในปัจจุบันยังเป็นอุปสรรคต่อการเข้าระบบ ส่งผลให้ไทยมีเศรษฐกิจนอกระบบสูงถึง 45% ซึ่งนับเป็นอันดับหนึ่งในอาเซียน และทำให้ธุรกิจรายย่อยเสียโอกาสในการขยายศักยภาพอย่างเต็มที่

เราจะทำอะไร (WHAT)
------------------

ผลักดัน “หวยใบเสร็จ SMEs” เพื่อสนับสนุนให้ SMEs มีแต้มต่อในการแข่งขันกับบริษัทขนาดใหญ่ จูงใจให้ผู้บริโภคสนับสนุนสินค้าและบริการจากธุรกิจ SMEs มากขึ้น โดยผู้ประกอบการ SMEs ที่ร่วมโครงการจะได้สิทธิประโยชน์ทางภาษีด้วย

**1.  สิทธิประโยชน์ของผู้บริโภค:** 

*   ทุกยอดซื้อสะสมจากร้าน SMEs (สะสมจากหลายร้านได้) ครบ 500 บาท โดยซื้อผ่านแอปฯ “เป๋าตัง” หรือแอปธนาคารที่ร่วมโครงการ จะได้รับหวยใบเสร็จ (เลข 3 ตัว) 1 ใบ
*   ลุ้นรางวัลได้ทุกครึ่งเดือน (สูงสุด 20 ใบ/เดือน ในเฟสแรก)
*   ภายใต้วงเงินรางวัลรวม 1,000 ล้านบาทต่อเดือน
*   เติมเงินคนละครึ่ง 1,000 บาทต่อคน 12 ล้านคน พร้อมหวยใบเสร็จ SMEs ที่จะจูงใจผู้บริโภคสนับสนุนร้านค้ารายย่อย SMEs ครั้งแรก

**2.  สิทธิประโยชน์ของผู้ประกอบการ:** 

*   ร้านค้า SMEs ได้รับหวยใบเสร็จ 1 ใบ เมื่อมียอดขายสะสมครบทุก 5,000 บาท (ไม่เกิน 20 ใบ/เดือน รวมกับข้อ 1 ในเฟสแรก)
*   เข้าร่วมโครงการได้ ทั้ง SMEs ประเภทบุคคลธรรมดา และ นิติบุคคล

**3.  สิทธิประโยชน์ทางภาษี (Simplify Tax/VAT) แก่ SMEs ที่ร่วมโครงการ** 

*   ขยายเพดาน VAT: เพิ่มเพดานเกณฑ์ยอดขายต่อปีที่จะต้องจดภาษีมูลค่าเพิ่ม จากเดิม 1.8 ล้านบาท/ปี เป็น 3.6 ล้านบาท/ปี
*   เพิ่มสิทธิหักค่าใช้จ่าย: เพิ่มอัตราค่าใช้จ่ายเหมาในการคำนวณภาษีรายได้บุคคลธรรมดา เดิมอัตรา 60% เป็นสูงสุด 90% (สำหรับรายได้ไม่เกิน 5.4 ล้านบาท/ปี)
*   VAT เหมาจ่าย: เลือกจ่าย VAT อัตราเหมา 2.1% แทน 7% ได้ และยื่นรายไตรมาสแทนรายเดือน เพื่อลดภาระงานเอกสาร

**4.  การเข้าถึงเงินทุน:** SMEs ในโครงการสามารถใช้ข้อมูลยอดขายจริงมายื่นขอ สินเชื่อในระบบ ได้ทันที พร้อมเพิ่มการค้ำประกันจาก บสย. เพื่อสร้างความมั่นใจให้สถาบันการเงินในการปล่อยกู้

ทำอย่างไรให้สำเร็จ (HOW)
------------------------

1.  **ต่อยอดโครงสร้างพื้นฐานดิจิทัล:** ใช้เทคโนโลยีที่มีอยู่เดิมอย่างแอปฯ “เป๋าตัง” และระบบ “สลากดิจิทัล” เพื่อให้โครงการเริ่มได้ทันที ไม่ต้องนับหนึ่งใหม่
    
2.  **จัดสรรงบประมาณรางวัล:** อนุมัติงบประมาณเพื่อเป็นเงินรางวัลหวยใบเสร็จ SMEs และงบประมาณคนละครึ่ง ครั้งแรก
    
3.  **ตรากฎหมายสิทธิประโยชน์ภาษี:** ออกพระราชกฤษฎีกาตามความในประมวลรัษฎากร ว่าด้วยการกําหนดค่าใช้จ่ายที่ยอมให้หักจากเงินได้พึงประเมิน และ ว่าด้วยการกำหนดมูลค่าของฐานภาษีของกิจการขนาดย่อม ซึ่งได้รับยกเว้นภาษีมูลค่าเพิ่ม ซึ่งจะช่วยเพิ่มสิทธิประโยชน์ทางภาษีให้แก่ SMEs ที่เข้าร่วมโครงการ
    
4.  **ปฏิรูประบบ VAT เหมาจ่าย:** ปรับปรุงประมวลรัษฎากร เพิ่มหลักการระบบภาษีมูลค่าเพิ่มแบบเรียบง่าย (Simplify VAT) ให้ SMEs สามารถเสีย VAT ในอัตราเหมาจ่าย แทนการเสีย VAT เป็นเปอร์เซ็นต์จากยอดขายได้
    
5.  **ปรับนิยาม SME:** ปรับปรุงกฎกระทรวงกำหนดนิยาม SME ให้สอดคล้องกับบริบท และ ผูกกับรายชื่อผู้ถือหุ้น เพื่อป้องกันการจดบริษัทหรือแตกบริษัทย่อยเพื่อรับสิทธิประโยชน์ SMEs จากมาตรการภาครัฐ
    
6.  **เปิดข้อมูลเพื่อสินเชื่อ:** เปิดช่องทางเชื่อมโยงข้อมูลรายได้ (API) จากโครงการ ให้สถาบันการเงินใช้ประเมินสินเชื่อได้ โดยมี บสย. ช่วยค้ำประกัน
    
7.  **เชื่อมต่อระบบบริหารจัดการธุรกิจ:** เปิด API ให้ข้อมูลจากโครงการเชื่อมกับระบบ POS, บัญชี, ERP, CRM ของเอกชนได้ตามลำดับ เพื่อให้ SMEs มีข้อมูลในการบริหารธุรกิจอย่างมีประสิทธิภาพ (โดยรัฐอุดหนุนผ่านคูปอง SMEs)
    
8.  **ขยายสู่แพลตฟอร์ม Delivery และ E-commerce:** เชื่อมระบบหวยใบเสร็จเข้ากับแพลตฟอร์มออนไลน์ต่างๆ โดยมีเงื่อนไขสำคัญคือแพลตฟอร์มต้องยินยอมให้ระบบการชำระเงินโอนตรงจาก "ผู้ซื้อสู่ผู้ขาย" เท่านั้น
    
9.  **ปลดล็อกผูกขาด:** กำหนดมาตรฐานข้อมูลและ API เพื่อเปิดให้ธนาคารหรือผู้ให้บริการ E-Payment รายอื่นเข้าร่วมโครงการได้ เพื่อลดการผูกขาดนโยบายรัฐไว้กับธนาคารใดธนาคารหนึ่ง และเพิ่มทางเลือกให้ประชาชน
    

![](https://election69.peoplesparty.or.th/images/logos/logo-main.svg)