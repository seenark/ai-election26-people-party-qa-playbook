ทำไมต้องแก้ปัญหา (WHY)
----------------------

ภาคการเกษตรของไทยกำลังเผชิญกับจุดเปลี่ยนสำคัญ เมื่อโครงสร้างประชากรเกษตรกรเข้าสู่สังคมสูงวัย ในขณะที่โอกาสทางเศรษฐกิจในชนบทเริ่มหดหาย พรรคประชาชนจึงได้นำเสนอแนวทางใหม่ผ่านนโยบายเกษตรที่มุ่งเน้นการสร้างและสนับสนุน **"ผู้ประกอบการและผู้ให้บริการทางการเกษตรรุ่นใหม่" (New Generation Agricultural Entrepreneurs/Service Providers)** รวมถึงผู้ให้บริการเครื่องจักรกลการเกษตร เพื่อให้เป็นหัวขบวนในการขับเคลื่อนเศรษฐกิจเศรษฐกิจการเกษตรและนำเทคโนโลยีมาปรับใช้เพื่อเพิ่มประสิทธิภาพการผลิตอย่างยั่งยืน

สถานการณ์ปัจจุบันสะท้อนให้เห็นว่า โอกาสในการประกอบอาชีพในชนบทและในภาคเกษตรกรรมกำลังลดน้อยลงอย่างน่าใจหาย ในขณะเดียวกัน ห่วงโซ่มูลค่า (Value Chain) ของสินค้าเกษตรหลายชนิดกลับถูกครอบงำโดยกลุ่มทุนข้ามชาติหรือทุนขนาดใหญ่ ทำให้เกษตรกรรายย่อยขาดอำนาจต่อรองและส่วนแบ่งทางเศรษฐกิจ นโยบายนี้จึงถูกคิดค้นขึ้นด้วยเหตุผลสำคัญ 4 ประการ คือ

1.  **เพื่อขยายโอกาสทางเศรษฐกิจ**: การสนับสนุนผู้ประกอบการรุ่นใหม่ในภาคเกษตร จะช่วยสร้างและดูดซับมูลค่าเพิ่ม (Value Added) ให้หมุนเวียนอยู่ในท้องถิ่น รวมถึงเป็นการเพิ่มกำลังซื้อ (Demand) ให้กับเศรษฐกิจในพื้นที่
    
2.  **เพื่อสนับสนุนการลงทุนที่จำเป็น**: เพื่อให้เกษตรกรรุ่นใหม่สามารถลงทุนในเทคโนโลยีหรือเครื่องจักรที่จำเป็นและมีความเป็นไปได้ทางธุรกิจ
    
3.  **เพื่อปลดล็อกการเข้าถึงแหล่งเงินทุน**: ช่วยให้ผู้ประกอบการหน้าใหม่สามารถเข้าถึงสินเชื่อในระบบได้จริง ซึ่งเป็นอุปสรรคด่านแรกของการเริ่มต้นธุรกิจ
    
4.  **เพื่อสร้างและเติมทักษะ:** เพื่อยกระดับทักษะที่จำเป็นในการเพิ่มโอกาสความสำเร็จให้กับผู้ประกอบการรุ่นใหม่ ผ่านการศึกษาดูงานและการฝึกอบรม
    

เราจะทำอะไร (WHAT)
------------------

นโยบายนี้มุ่งเน้นการเข้าถึงแหล่งทุนและเข้าถึงทักษะความรู้ให้กับคนรุ่นใหม่ โดยมีองค์ประกอบหลักดังนี้

1.  **การสนับสนุนเชิงเป้าหมาย**: มุ่งเน้นสนับสนุนผู้ประกอบการและผู้ให้บริการทางการเกษตรรุ่นใหม่ ที่ทำธุรกิจใน 3 ด้านหลัก ได้แก่ 
    

*   *   การเพิ่มผลิตภาพทางการเกษตร
    *   การแปรรูปสินค้าเกษตร
    *   การบริหารจัดการผลผลิตที่ออกสู่ตลาด

2.  **การสนับสนุนด้านการเงิน**:
    

*   **เงินกู้ดอกเบี้ยต่ำพิเศษ**: รัฐบาลจะจัดสรรวงเงินสินเชื่อดอกเบี้ยต่ำพิเศษผ่านสถาบันการเงินของรัฐที่เหมาะสม เช่น ธนาคารเพื่อการเกษตรและสหกรณ์การเกษตร (ธ.ก.ส.)
    
*   **การค้ำประกันเงินกู้**: รัฐบาลจะจัดหามาตรการค้ำประกันเงินกู้สำหรับผู้ประกอบการรุ่นใหม่ เพื่อลดความเสี่ยงให้กับธนาคารและเพิ่มโอกาสในการอนุมัติสินเชื่อ
    

3.  **การใช้เครือข่ายพี่เลี้ยง**: กำหนดให้เครือข่าย Young Smart Farmers (YSF) ในแต่ละจังหวัด ทำหน้าที่เป็นผู้ช่วยในการดำเนินการ รวมถึงการติดตามผลหลังจากผู้ประกอบการได้รับการฝึกอบรมและได้รับเงินทุนไปแล้ว'
    
4.  **การเสริมสร้างทักษะ:** สนับสนุนกิจกรรมการศึกษาดูงานและการฝึกอบรมระยะสั้น เพื่อเปิดโลกทัศน์และเรียนรู้เทคโนโลยีใหม่ๆ
    

ทำอย่างไรให้สำเร็จ (HOW)
------------------------

กลไกการขับเคลื่อนนโยบายนี้จะดำเนินการผ่านการบูรณาการระหว่างหน่วยงานรัฐและสถาบันการเงิน ดังนี้:

1.  **กลไกสินเชื่อ**: ดำเนินการปล่อยกู้ผ่านสถาบันการเงินของรัฐเป็นหลัก เช่น ธนาคารเพื่อการเกษตรและสหกรณ์การเกษตร (ธ.ก.ส.) หรือ สำนักงานส่งเสริมวิสาหกิจขนาดกลางและขนาดย่อม (สสว.)
    
2.  **กลไกการค้ำประกัน**: ดำเนินการผ่านบรรษัทประกันสินเชื่ออุตสาหกรรมขนาดย่อม (บสย.) โดยทำงานร่วมกับ ธ.ก.ส. หรือ สสว. เพื่อให้การค้ำประกันสินเชื่อมีประสิทธิภาพและครอบคลุมกลุ่มเป้าหมาย
    
3.  **กลไกการกลั่นกรองและติดตาม**: ใช้เครือข่าย YSF ระดับจังหวัด เป็นกลไกในพื้นที่เพื่อช่วยคัดกรอง เป็นที่ปรึกษา และติดตามผลการดำเนินงานของผู้กู้
    

สำหรับขั้นตอนการดำเนินงานมีดังนี้

1.  **การเตรียมความพร้อม (Up-skilling)**: รับสมัครผู้สนใจเข้าร่วมโครงการเพื่อเข้ารับการฝึกอบรมระยะสั้นและการศึกษาดูงาน เพื่อเตรียมความพร้อมด้านแผนธุรกิจและเทคโนโลยี
    
2.  **การวิเคราะห์ความเป็นไปได้**: ผู้ประกอบการจัดทำแผนธุรกิจ โดยมีเครือข่าย YSF ในจังหวัดช่วยให้คำแนะนำและวิเคราะห์ความเป็นไปได้ในการลงทุนจริง
    
3.  **การยื่นขอและอนุมัติสินเชื่อ**: ยื่นขอสินเชื่อดอกเบี้ยต่ำพิเศษจากสถาบันการเงินของรัฐ (ธ.ก.ส.) โดยใช้กลไกการค้ำประกันสินเชื่อจาก บสย. เพื่อช่วยให้ผ่านเกณฑ์การอนุมัติง่ายขึ้น
    
4.  **การลงทุนและการดำเนินงาน**: ผู้ประกอบการนำเงินทุนไปลงทุนในเครื่องจักร การแปรรูป หรือระบบจัดการตามแผนที่วางไว้
    
5.  **การติดตามและประเมินผล**: เครือข่าย YSF และหน่วยงานรัฐติดตามผลการดำเนินงาน เพื่อให้มั่นใจว่าเงินทุนถูกนำไปใช้ตรงตามวัตถุประสงค์และธุรกิจสามารถเดินหน้าต่อไปได้
    

**เป้าหมายและกรอบงบประมาณ**

*   เพิ่มผู้ประกอบการรุ่นใหม่และผู้ให้บริการทางการเกษตรรุ่นใหม่ (เช่น ผู้ให้บริการโดรน, รถเกี่ยวข้าว, เครื่องจักรกลสมัยใหม่) ที่มีความพร้อมในการให้บริการ รวม 6,000 ราย รายละ 1 ล้านบาทต่อราย **กรอบงบประมาณดำเนินการ 2 ปี 6,000 ล้านบาท**
    

*   **ปี 2570** จำนวน 1,000 ราย (1,000 ล้านบาท)
    
*   **ปี 2571** เพิ่มอีก จำนวน 5,000 ราย (5,000 ล้านบาท)
    

![](https://election69.peoplesparty.or.th/images/logos/logo-main.svg)